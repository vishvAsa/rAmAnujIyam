<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;मूलम् on रामानुजीये विश्वासटिप्पन्यः</title>
    <link>https://vishvAsa.github.io/rAmAnujIyam/kAvyam/rUpakam/sankalpa-sUryodayaH/mUlam/</link>
    <description>Recent content in &#43;मूलम् on रामानुजीये विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/rAmAnujIyam/kAvyam/rUpakam/sankalpa-sUryodayaH/mUlam/index.xml" rel="self" type="application/rss+xml" />
    <item>
      <title>01</title>
      <link>https://vishvAsa.github.io/rAmAnujIyam/kAvyam/rUpakam/sankalpa-sUryodayaH/mUlam/01/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAnujIyam/kAvyam/rUpakam/sankalpa-sUryodayaH/mUlam/01/</guid>
      <description>&lt;p&gt;श्रीरस्तु ॥&lt;br&gt;&#xA;श्रीमत्प्रणतार्तिहरवरदपरब्रह्मणे नमः ।&lt;br&gt;&#xA;श्रीमते हयग्रीवाय नमः ।&lt;br&gt;&#xA;श्रीमते रामानुजाय नमः ।&lt;br&gt;&#xA;श्रीमते निगमान्तमहादेशिकाय नमः ।&lt;br&gt;&#xA;॥ श्रीमद्वेदान्तदेशिकग्रन्थमाला ॥&lt;br&gt;&#xA;कवितार्किकसिंहसर्वतन्त्रस्वतन्त्रश्रीमद्वेदान्ताचार्यविरचितम्&lt;br&gt;&#xA;॥ संकल्पसूर्योदयनाटकम् ॥&lt;br&gt;&#xA;श्रीमान्वेङ्कटनाथार्यः कवितार्किककेसरी । वेदान्ताचार्यवर्यो मे सन्निधत्तां सदा हृदि ॥&lt;br&gt;&#xA;प्रथमोऽङ्कः&lt;br&gt;&#xA;यद्भक्तिप्रचयात्मके दिनमुखे दृष्टिक्षमः क्षेत्रिणः क्षिप्रं संसृतिशर्वरीं क्षिपति यत्सङ्कल्पसूर्योदयः ।&lt;br&gt;&#xA;तत्त्वैरस्त्रविभूषणैरधिगतस्वाधीननित्योन्नतिः श्रीमानस्तु स मे समस्तविपदुत्ताराय नारायणः ॥ १ ॥&lt;br&gt;&#xA;अपि च -&lt;br&gt;&#xA;लक्ष्ये यत्र श्रुतिमितगुणाकृष्टिलब्धावधानैः प्रत्यग्बाणः प्रणवधनुषा सत्त्ववद्भिः प्रयुक्तः ।&lt;br&gt;&#xA;मध्येवक्षः स्फुरति महसा पत्रलः कौस्तुभात्मा पद्माकान्तः स भवतु दयादुग्धसिन्धुः श्रियै वः ॥ २ ॥&lt;br&gt;&#xA;(नान्द्यन्ते)&lt;br&gt;&#xA;सूत्रधारः - आदिष्टोऽस्मि निखिलसुरासुरकोटीरकोटीमणिनिकरनीराजितपादपीठस्य शरणागतपरित्राणसप्ततन्तुदीक्षितस्य सरसीरुहवासिनीसहचरितधर्मणः संसरणदवदहनतापनिर्वापणवलाहकस्य सर्वेश्वरस्य भगवतः श्रीरङ्गवृषगिरिसत्यव्रतयदुगिरिपुरुषोत्तमपाण्डुरङ्गप्रभृतिषु दिव्याभिव्यक्तिप्रदेशेषु यथाभिमतयात्रोत्सवसेवाहेवाकविहितगतागतचटुलचरणनलिनधूलीपटलपवित्रितक्ष्मातलैः यदृच्छया मरुद्वृधान्तरीपमध्यमध्यासीनैः शेषशेषाशनगरुडनिर्विशेषैः अशेषजनसंभावनीयैः असंभवदवद्यगन्धैः अभिजनविद्यासमुचितसदाचारशीलशालिभिः अनादिमायामहावर्तबंभ्रम्यमाणबाह्यकथकरम्भावनमथनगन्धसिन्धुरैः अधिजिगमिषितमुक्तिघण्टापथैः अखण्डदिङ्मण्डलशिखण्डकैः औपनिषदरहस्योपदेशदेशिकैः अवगतसकलकलाकलापैः अत्रभवद्भिरार्यमिश्रैः । यदुत -&lt;br&gt;&#xA;ललितमनसां प्रीत्यै बिभ्रद्रसान्तरभूमिकामनवमगुणो यस्मिन्नाट्ये रसो नवमः स्थितः ।&lt;br&gt;&#xA;जननपदवीजङ्घालार्तिच्छिदा(दानु)नृगुणीभवन्नटपरिषदा तेनास्वादं सतामुपचिन्विति ॥ ३ ॥&lt;br&gt;&#xA;परिगृहीता च मया भरतमतोपाध्यायस्य सन्मार्गवर्धनस्यान्तेवासिनः सन्तोषपालकनामधेयस्य शैलूषचक्रवर्तिनः पुत्रेण, प्रतिभटकुशीलवकुञ्जरकण्ठीरवेण वैकुण्ठविनोदिना सप्रतिज्ञं विदुषामाज्ञा । दिव्यप्रयोगदिदृक्षादत्तक्षणा विचक्षणाश्च समुदिताः सामाजिकाः । तथा हि -  अवधारितनाट्यदेशिमागैरसमीचीनपराङ्मुखैरमीभिः । भरतागमदैवतैरिवैषा परिषत्संप्रति भासते महद्भिः ॥ ४ ॥&lt;br&gt;&#xA;तदहमशेषविद्यास्थानसम्पदुपलम्भिनीमभूतपूर्वबहुविधभूमिकापरिग्रहेऽप्यतिरस्कृतपारम्यामनवबोधजलधिकुक्षिंभरीमनन्यभक्त्युन्मीलिनीमादिमां देवतामभिगच्छामि ।&lt;br&gt;&#xA;प्राची सन्ध्या काचिदन्तर्निशायाः प्रज्ञादृष्टेरञ्जनश्रीरपूर्वा ।&lt;br&gt;&#xA;वक्त्री वेदान्भातु मे वाजिवक्त्रा वागीशाख्या वासुदेवस्य मूर्तिः ॥ ५ ॥&lt;br&gt;&#xA;(अञ्जलिं बद्धा)&lt;br&gt;&#xA;देवो नः शुभमातनोतु दशधा निर्वर्तयन्भूमिकां रङ्गे धामनि लब्धनिर्भररसैरध्यक्षितो भावुकैः ।&lt;br&gt;&#xA;यद्भावेषु पृथग्विधेष्वनुगुणान्भावान्स्वयं बिभ्रती यद्धर्मैरिह धर्मिणी विहरते नानाकृतिर्नायिका ॥ ६ ॥&lt;br&gt;&#xA;(मुहूर्तमिव स्थित्वा ध्यानमभिनीय सोल्लासम्)&lt;br&gt;&#xA;सोऽहमिदानीं स्वाधीनसर्वतत्त्वसत्ताकस्य सर्वतन्त्रदैवतस्य कृपया कटाक्षितः ।&lt;br&gt;&#xA;श्रुतिकिरीटविहारजुषा धिया सुरभितामिह नाटकपद्धतिम् ।&lt;br&gt;&#xA;मुहुरवेक्ष्य विवेकमुपघ्नयन्मतमपश्चिमयामि विपश्चिताम् ॥ ७ ॥&lt;br&gt;&#xA;(नेपथ्याभिमुखमवलोक्य)&lt;br&gt;&#xA;आद्रियतां तावदियमार्यया रङ्गभूमिः ।&lt;br&gt;&#xA;(प्रविश्य)&lt;br&gt;&#xA;नटी - अय्य, एसम्मि, आणविज्जउ पिअप्पेसणो, एसो परिअणो । [आर्य, एषास्मि । आज्ञाप्यतां प्रियप्रेषण एष परिजनः ।]&lt;br&gt;&#xA;सूत्रधारः - अपि नाम सत्त्वोपपन्नसामाजिकसमादिष्टनाटकसाधनसमुचितभूमिकापरिग्रहे संनह्यन्ति कुशलाः कुशीलवाः?&lt;br&gt;&#xA;नटी - करचलणदिट्ठिकप्पा खु एदे अय्यस्स । किं ण तुह चिन्तिए तुरन्ति? एदं उण परिपुच्छम्मि किंणामअं कीरिसं रूवअं अहिणेदुं आरद्दंति । [करचरणदृष्टिकल्पाः खल्वेते आर्यस्य । किं न तव चिन्तिते त्वरन्ते? इदं पुनः परिपृच्छामि किंनामकं कीदृशं रूपकमभिनेतुमारब्धमिति ।]&lt;br&gt;&#xA;सूत्रधारः - आर्ये, किं न जानासि सङ्कल्पसूर्योदयाख्यं नायकीकृतविवेकं नवीनं नाटकम् ।&lt;br&gt;&#xA;भावं विदन्ति परमत्र परावरज्ञाः प्रज्ञाधनाः प्रगुणनूतनसंविधानम् ।&lt;br&gt;&#xA;यस्मिन्गुणास्तनुभृतः सदसत्प्रकाराः पात्रीभवन्त्यनुगुणैरधिदैवतैः स्वैः ॥ ८ ॥&lt;br&gt;&#xA;अपि च,&lt;br&gt;&#xA;विवेकप्रागल्भ्यस्फुरितरणवीरव्यतिकरः परब्रह्मोदन्तप्रकटितदयावीरविभवः ।&lt;br&gt;&#xA;प्रबुद्धक्षेत्रज्ञस्थितिघटितशान्ताकृतिरभूत्प्रयोगश्चित्रोऽयं भवरसभुजामप्यभिमतः ॥ ९ ॥&lt;br&gt;&#xA;अमुष्य तावदतिशयोक्ताववधिमपि न संभावयामि । कतिकति न सन्त्यकूपारे शङ्खाः? किं ते परिष्कृतपुरुषोत्तमपाणिपद्मः पाञ्चजन्यः? किं च,&lt;br&gt;&#xA;ये लोकानिह वञ्चयन्ति विरलोदञ्चन्महःकञ्चुकास्ते तिष्ठन्तु महद्गृहेषु मणयः किं तैरिदं चिन्त्यताम् ।&lt;br&gt;&#xA;श्रीवत्सप्रतिवेशदीपरुचिना सार्धं किमाभाष्यते पद्मोल्लासनदर्पणेन मणिना प्रत्नेषु रत्नेष्वपि ॥ १० ॥&lt;br&gt;&#xA;इतश्चायमतीव बहुमन्तव्यः ।&lt;br&gt;&#xA;अपदिश्य किमप्यशेषगुप्त्यै निगमान्तेषु निरूढगौरवेण ।&lt;br&gt;&#xA;प्रविभक्तहिताहितः प्रयोगः कविना कारुणिकेन कल्पितोऽसौ ॥ ११ ॥&lt;br&gt;&#xA;नटी - अय्य, कस्स उण कइणो पओओ एसो, जत्थ बहुमागेण अम्हेसु वि पअडिअपख्खवाआ एसा परिसआ? [आर्य, कस्य पुनः कवेः प्रयोग एषः, यत्र बहुमानेन अस्मास्वपि प्रकटितपक्षपातैषा परिषत्?&lt;br&gt;&#xA;सूत्रधारः - आर्ये किं न श्रुतमिदं ते? अस्ति खलु सकललोकसंभावनीयस्य विश्वातिशायिनो विश्वामित्रगोत्रभूषणस्य विशुद्धविद्याविहारपुण्डरीकस्य पुण्डरीकाक्षसोमसुत्संभवस्यानन्तगुणशेवधेरनन्तसूरेरात्मसंभवः श्रीरङ्गराजदिव्याज्ञालब्धवेदान्ताचार्यपदः कवितार्किकसिंह इति प्रख्यातगुणसमाख्यः छात्रजननिबद्धजैत्रध्वजप्रसाधितदशदिशासौधः सर्वतन्त्रसङ्कटप्रशमनविशङ्कटमतिः श्रीमद्वेङ्कटनाथो नाम कविः ।&lt;br&gt;&#xA;गौडवैदर्भपाञ्चालमालाकारां सरस्वतीम् । यस्य नित्यं प्रशंसन्ति सन्तः सौरभवेदिनः ॥ १२ ॥&lt;br&gt;&#xA;अन्येन्द्रकं भुवनमन्यदनिन्द्रकं वा कर्तुं क्षमे कविरभूदयमन्ववाये ।&lt;br&gt;&#xA;जन्म द्वितीयमृषिभिः कथितं यतः सा देवी च विश्वजननी यदनन्यगोत्रा ॥ १३ ॥&lt;br&gt;&#xA;अपि च,&lt;br&gt;&#xA;वित्रासिनी विबुधवैरिवरूथिनीनां पद्मासनेन परिचारविधौ प्रयुक्ता ।&lt;br&gt;&#xA;उत्प्रेक्ष्यते बुधजनैरुपपत्तिभूम्ना घण्टा हरेः समजनिष्ट यदात्मनेति ॥ १४ ॥&lt;br&gt;&#xA;स च,&lt;br&gt;&#xA;विंशत्यब्दे विश्रुतनानाविधविद्यस्त्रिंशद्वारं श्रावितशारीरकभाष्यः ।&lt;br&gt;&#xA;श्रेयः श्रीमान्वेङ्कटनाथः श्रुतिपथ्यं नाथप्रीत्यै नाटकमर्थ्यं व्यधितैतत् ॥ १५ ॥&lt;br&gt;&#xA;नटी - अय्य, कहं णाम एअस्स एअन्तणिअमन्तविआणसन्दिअमाणसस्स कक्कसअरतक्ककुलिसणिस्सुठिअपासण्डदुमसण्डा भारई अह्मारिसकेलिजोग्गिअं रूप कुणज्ज? [आर्य, कथं नाम एतस्य एकान्तनिगमान्तवितानसन्दितमानसस्य कर्कशतरतर्ककुलिशनिस्त्रुटितपाषण्डद्रुमषण्डा भारती अस्मादृशकेलियोग्यं रूपकं कुर्यात्?]&lt;br&gt;&#xA;सूत्रधारः - (सान्तर्हासम्) यदेतदुभयमार्या पर्यनुयुङ्क्ते, अत्र तावदादौ किमेनमप्रवृत्तनिखिलकरणव्यापारमनुभवैकतानमानसमत्यन्तनिभृतावस्थं निबद्धारमवधारयसि । अथापि ब्रूमः ।&lt;br&gt;&#xA;मनुव्यासप्राचेतसपरिषदर्हा क्वचिदियं सुधासिक्ता सूक्तिः स्वयमुदयमन्विच्छति जने ।&lt;br&gt;&#xA;निरन्ध्युः के विन्ध्याचलविकटसन्ध्यानटजटापरिभ्रान्ता पङ्गोरुपरि यदि गङ्गा निपतति ॥ १६ ॥&lt;br&gt;&#xA;अन्यदपि निध्यायतु भवती ।&lt;br&gt;&#xA;गम्भीरभीषणगतिर्गिरिखण्डनादौ चूडापदं पशुपतेरपि घूर्णयन्ती ।&lt;br&gt;&#xA;स्वादुप्रसन्नसुभगानि वसुन्धरायां स्रोतांसि दर्शयति किं न सुरस्रवन्ती ॥ १७ ॥&lt;br&gt;&#xA;नटी - (सानन्दम्) जुत्तं एव्व एदं वाहिदं अय्यस्स । तह वि सन्तो णाम रसो णत्थित्ति गन्धव्वाअमदेसिएहिं, समत्थिज्जइ । ता अत्थ कहं तारिसस्स रसस्स णिवेसो? [युक्तमेवैतद्व्याहृतमार्यस्य । तथापि शान्तो नाम रसो नास्तीति गन्धर्वागमदेशिकैः समर्थ्यते । तस्मादत्र कथं तादृशस्य रसस्य निवेशः?]&lt;br&gt;&#xA;सूत्रधारः - (सावज्ञावहित्थम्) आर्ये न खलु संभावयामि तानहं भरतमतपारदृश्वनः । (विमृश्य)&lt;br&gt;&#xA;अथवा तादृशान्सभ्यान्मत्वा जगति दुर्लभान् । शङ्के शान्तिरसोल्लासमशक्यमभिमेनिरे ॥ १८ ॥&lt;br&gt;&#xA;अपि च,&lt;br&gt;&#xA;असभ्यपरिपाटिकामधिकरोति शृङ्गारिता परस्परतिरस्कृतिं परिचिनोति वीरायितम् ।&lt;br&gt;&#xA;विरुद्धगतिरद्भुतस्तदलमल्पसारैः परैः शमस्तु परिशिष्यते शमितचित्तखेदो रसः ॥ १९ ॥&lt;br&gt;&#xA;नटी - होदु णाम, सणअसणन्दणादिमुणिअणसङ्गहीदो सो वि तारिसो रसो । तहवि कहं निप्पन्दणिहिलकरणणिप्पादणिज्जजोअप्पहाणो एसो सव्वजणपेख्खणिज्जेण णाडअउत्तन्देण संपाइज्जइ? [भवतु नाम सनकसनन्दनादिमुनिजनसङ्गृहीतः सोऽपि तादृशो रसः । तथापि कथं निष्पन्दनिखिलकरणनिष्पादनीययोगप्रधान एष सर्वजनप्रेक्षणीयेन नाटकवृत्तान्तेन संपाद्यते?]&lt;br&gt;&#xA;सूत्रधारः - आर्ये, मैवं वादीः । न हि वयमवधूतनिखिलधर्माणामलेपकानां मतमभिनेष्यामः, येनैवमाशङ्कसे ।&lt;br&gt;&#xA;सन्ति खलु भगवता गीताचार्येण सहस्रशः प्रतिपादिताः सात्त्विकेन त्यागेन परिकर्मिता निवृत्तिधर्मपद्धतिनियता विविधा व्यापाराः, यदभिनयेन रङ्गोपजीविनामाजीवावकाशः । अपि चेदं निशमयतु निशामयतु वा नाट्यवैभवं भवती । श्रूयते हि -&lt;br&gt;&#xA;न तच्छास्त्रं न सा विद्या न तच्छिल्पं न ताः कलाः । नासौ योगो न तज्ज्ञानं नाटके यन्न दृश्यते ॥ २० ॥&lt;br&gt;&#xA;नटी - अइदुक्करमारद्धं तुह्मेहिं । अहं उण इत्थिआसभावघुण्णन्तहिअआ मच्चरग्गहगहिआदो पडिपख्खपण्डिअजणादो भअकम्पिअह्मि । [अतिदुष्करमारब्धं युष्माभिः । अहं पुनः स्त्रीस्वभावघूर्णमानहृदया मत्सरग्रहगृहीतात्प्रतिपक्षपण्डितजनात् भयकम्पिताऽस्मि ।]&lt;br&gt;&#xA;सूत्रधारः - अलं कातर्येण । अद्य खल्वस्माकमभिमुखं भागधेयम् ।&lt;br&gt;&#xA;तथा हि -&lt;br&gt;&#xA;लक्षणसमृद्धिरनघा रसपरिपोषश्च सहृदयग्राह्यः । संपतति नाटकेऽस्मिन्स एष शैलूषसुकृतपरिपाकः ॥ २१ ॥ किं च, विद्यासंपन्निधिरवहितो वेङ्कटेशः कवीन्द्रः सिद्धारम्भश्चिरमभिनये मामकः पात्रवर्गः ।&lt;br&gt;&#xA;प्रख्यातेयं परिषदनघा पक्षपातानभिज्ञा रामादीनां कुलधनमिदं रङ्गतां याति रङ्गम् ॥ २२ ॥&lt;br&gt;&#xA;अन्यच्च भवत्या भावनीयम् ।&lt;br&gt;&#xA;शमधननिधिं सत्त्वप्रायं प्रयोगमयोगिनः स्वगुणवशतः स्तोतुं यद्वा वरिव्रतु निन्दितुम् ।&lt;br&gt;&#xA;किमिह बहुभिः किं नश्छिन्नं न विश्वमनीश्वरं तदुपनिहिता जाग्रत्येवं चतुर्दश साक्षिणः ॥ २३ ॥&lt;br&gt;&#xA;नूनमतर्कितोपनता अप्यचिरद्युतिवदारम्भनियतावसाना मनीषिणामीर्ष्यादयः । यद्वा,&lt;br&gt;&#xA;मौनं बिभ्रतु मत्सरेण नमितास्तूर्णं त एव ध्रुवं कालोन्निद्रकदम्बगोलवपुषः कम्पस्फुरन्मौलयः ।&lt;br&gt;&#xA;किञ्चिद्व्रीडितकुञ्चिताक्षमवशादुत्तानदत्ताननाः प्रस्तोष्यन्त्यवधिं प्रयोगपदवीसारस्यसारस्य नः ॥ २४ ॥&lt;br&gt;&#xA;सन्तु वा निरन्तरनियमितमत्सरनीरन्ध्रहृदया निर्विकाराः । तथापि सर्वथा तावत् -&lt;br&gt;&#xA;उपवेदमुदारधीः स्वनाम्ना भरतः सूचितभावरागतालम् ।&lt;br&gt;&#xA;यमुदाहरति स्म विश्वगुप्त्यै तदभिज्ञैरबहिष्कृता वयं स्मः ॥ २५ ॥&lt;br&gt;&#xA;नटी - अय्य, एव्वं एदं । तहवि सुअगुरुएसु बहुसु विरुद्धेसु छिद्दं गवेसन्तेसु कहं अप्पमत्तेहिं अम्हेहिं पडिण्णादं णिव्वहणिजं? [आर्य, एवमेतत् । तथापि श्रुतगुरुकेषु बहुषु विरुद्धेषु छिद्रं गवेषयत्सु कथमप्रमत्तैरस्माभिः प्रतिज्ञातं निर्वहणीयम्?]&lt;br&gt;&#xA;सूत्रधारः - अयि परगुणसंतोषिणि, श्रुतबाहुल्ये तव केयमास्था? अथवा अवधारितपरमार्थानामप्यवगतसंवादनार्थमुत्तरोत्तरं परिप्रश्नाः प्रवर्तन्ते । भवतु नाम । विशुद्धविद्यांस्तावदभिमन्यस्व । दृश्यते हि -&lt;br&gt;&#xA;भूयसीरपि कलाः कलङ्किताः प्राप्य कश्चिदपचीयते शनैः ।&lt;br&gt;&#xA;एकयापि कलया विशुद्धया योऽपि कोऽपि भजते गिरीशताम् ॥ २६ ॥&lt;br&gt;&#xA;तदहमिदानीं पराशरपाराशर्यादिबहुमतामबहुमतदुर्विनीतजनवृत्तिमनवरतपरिचितगान्धर्वविद्याविनोदनप्रसादितपरमपुरुषामेतां परिषदमेकतानयामि । (सप्रश्रयमञ्जलिं बद्ध्वा)&lt;br&gt;&#xA;विवेकप्रारम्भे विमतमतभङ्गप्रयतने मुमुक्षासंसिद्धौ मुरमथनयोगे च सफले ।&lt;br&gt;&#xA;मुखादीन्निध्यातुं निभृतमिह नाट्ये कृतमुखैर्भवद्भिः स्थातव्यं भरतमतधौरेयमतिभिः ॥ २७ ॥&lt;br&gt;&#xA;(नेपथ्ये) समयनियतैः प्रयोगैस्सत्पथसीमामनुज्झतो विदुषः । किरणैरिव दिवसकृतः क्षिप्यन्ते तामसारम्भाः ॥ २८ ॥&lt;br&gt;&#xA;सूत्रधारः - (कर्णं दत्वा सानन्दम्) आर्ये, सम्यगवधार्यतामस्मद्वृत्तिमापवर्गिकवृत्तिं च तन्त्रयन्तीयमौद्धातिकी गीतिः ।&lt;br&gt;&#xA;ततश्च,&lt;br&gt;&#xA;दुर्जनं प्रतिपक्षं च दूरदृष्टिरयं जनः । विवेकश्च महामोहं विजेतुं प्रभविष्यतः ॥ २९ ॥&lt;br&gt;&#xA;(नेपथ्ये) कः खल्वसौ कुशीलवकुलाङ्गारः करतलकलितकठोरमधुरधन्वनि सुरभिसुकुमारचित्रपुङ्खे वित्रासितनिखिलवैरिजने&lt;br&gt;&#xA;जीवति, सकलसुरासुरमुनिमनुजचित्तवृत्तिसार्वभौमस्य दुर्मतिसहधर्मचारिणो रणरङ्गमहानटस्य देवस्य महामोहस्य विवक्षानर्हं किमपि विपक्षसकाशादाशंसते?&lt;br&gt;&#xA;सूत्रधारः - (सभयसंभ्रमं परिवृत्य पश्यन्) आर्ये, कोऽयममर्षसंप्लवादभ्यधिकलोहिताक्षः ससहाय इतोऽभिवर्तते? आः! कष्टमवधारितम् । अयं हि -&lt;br&gt;&#xA;अपवर्गविरुद्धेषु त्रिषु वर्गेषु तिष्ठताम् । प्रधानपुरुषार्थस्य पश्चिमस्याधिदैवतम् ॥ ३० ॥&lt;br&gt;&#xA;किं च, अर्धावशेषितमहेश्वरपौरुषोऽयं वर्गं तृतीयमवधीरयतां विनेता ।&lt;br&gt;&#xA;रत्या सलीलपरिरम्भणलोलगत्या पुष्पायुधः पुलकितैकभुजोऽभ्युपैति ॥ ३१ ॥&lt;br&gt;&#xA;तदिह वयं त्वरितमपसृत्य कालोपपन्नकामोत्सवविहारसङ्कुले जीवलोके संवलितगुप्तवृत्तयः समनन्तरकरणीयमाचरामः ॥&lt;br&gt;&#xA;इति निष्क्रान्तौ ।&lt;br&gt;&#xA;॥ इति प्रस्तावना ॥&lt;br&gt;&#xA;[ततः प्रविशति वसन्तदत्तहस्तः कान्तासमेतः कामः ।]&lt;br&gt;&#xA;कामः - (कः खल्वित्यादि पुनः पठित्वा) रे, रे, भरतकुलपांसन,&lt;br&gt;&#xA;दरनमितमनोज्ञभ्रूलताचापभाजां तरलहृदयलक्ष्ये तादृशस्नेहदिग्धे ।&lt;br&gt;&#xA;कुवलयनयनानां कूणिते लोचनास्त्रे शरणयतु विवेकः कां दिशं कांदिशीकः ॥ ३२ ॥&lt;br&gt;&#xA;वसन्तः - (स्वगतम्) उत्पथमनोरथोऽयम् उपचितमदो विषमबाणः । अहं पुनरपुनरावृत्तिवर्तनीपथिकानामातिवाहिकगणे परिगणितोऽपि न सहसा परित्यक्तुं शक्नोमि चिरन्तनं चित्तजन्मसौहार्दम् । (प्रकाशम्) सखे मकरध्वज, एवमेतत् । अहं पुनर्महाराजस्य महामोहस्य माङ्गलिकं विवेकवित्रासनं भावत्कं महोत्सवं प्रक्रमयामि । पश्यतु भवान् ।&lt;br&gt;&#xA;चूडावेल्लितचारुहल्लकभरव्यालम्बिलोलम्बकाः क्रीडन्त्यत्र हिरण्मयानि दधतः शृङ्गाणि शृङ्गारिणः । तन्वङ्गीकरयन्त्रयन्त्रणकलातन्त्रक्षरद्भस्त्रिकाकस्तूरीपरिवाहमेदुरमिलज्जम्बाललम्बालकाः ॥ ३३ ॥&lt;br&gt;&#xA;कामः - साधु, वसन्त, साधु । विशेषतश्चैतत् सर्वथा विजित एवासौ विवेकहतकः, यदयमवधीरितत्रिविष्टपविहारकान्तारेषु मरुद्वृधोपान्तभागेषु महोत्सवारम्भः । इह च,&lt;br&gt;&#xA;उन्निद्राम्बुजवाटिकामुभयतो रोधोनिरोधोल्ललत्स्रोतःसंभृतसारणीशतकृतस्वच्छन्दकच्छाप्लवाम् ।&lt;br&gt;&#xA;खेलच्चोलवधूविधूतकबरीशैवालितामन्वहं पश्येम प्लवमानहंसमिथुनस्मेरां कवेरात्मजाम् ॥ ३४ ॥&lt;br&gt;&#xA;रतिः - अय्यउत्त, आपाअमहुरो एसो महूसवो । एण्हिं किळ अम्हकुलसाभिणो महामोहस्स अणिवारणिज्जेण केण वि विहिणा अमोहारम्भो विवेओ दुज्जओ पडिपख्खोत्ति दूमिअं मे हिअअं । [आर्यपुत्र, आपातमधुर एष महोत्सवः । इदानीं किल अस्मत्कुलस्वामिनो महामोहस्यानिवारणीयेन केनापि विधिना अमोघारम्भो विवेको दुर्जयः प्रतिपक्ष इति धूमितं मे हृदयम् ।&lt;br&gt;&#xA;कामः - बाले, विषमशरजीवितेश्वरि, विलासिनीदेवते, किमिति नाम समग्रबलजेतव्यलब्ध्या संतोष्टव्येऽपि भावितस्त्रीचापला विवेकवैभवं वर्गयसि? पश्यतु भवती,&lt;br&gt;&#xA;करधृतललितेक्षुधन्वनो मे भ्रमरगुणार्पितपुष्पमार्गणस्य ।&lt;br&gt;&#xA;मरुदनलशरोऽपि मेरुधन्वा क्षणमतिलङ्घितशासनः कथं स्यात् ॥ ३५ ॥&lt;br&gt;&#xA;वसन्तः - सखि, सत्यमेवैतत् । मा खल्विदं विकत्थनं मंस्थाः । न हि जगति भवति मशको मातङ्गस्य प्रतिस्पर्धी । अथवा न खलु भवती विश्ववृत्तान्तवैदेशिकी । दृष्टचर एव हि त्वत्प्रियस्यासौ वीरायितवृत्तान्तः । तथा हि,&lt;br&gt;&#xA;वहति महिलामाद्यो वेधास्त्रयीमुखरैमुखैर्वरतनुतया वामो भागः शिवस्य विवर्तते ।&lt;br&gt;&#xA;तदपि परमं तत्त्वं गोपीजनस्य वशंवदं मदनकदनैर्न क्लिश्यन्ते कथं त्वितरे जनाः ॥ ३६ ॥&lt;br&gt;&#xA;कामः - साधु, वसन्त, साधु । कालानुरूपवादी खल्वसि ।&lt;br&gt;&#xA;विश्वं युवतिसात्कर्तुं भवता दत्तसायके । विवेकः किं नु वर्तेत विपक्षे मयि संस्थिते ॥ ३७ ॥&lt;br&gt;&#xA;रतिः - अय्यउत, एव्वं एदं । तहवि विसमठ्ठिरसंठाणवेरग्गदुग्गपडिठ्ठिओ अप्पमत्तेहिं समदमप्पमुहेहिं अमच्चेहिं&lt;br&gt;&#xA;अभिरख्खिओ सअं असहाअसूरो अणवाअसाहसो अ विपख्खो किण्णाम कइआ काहिइत्ति कळुसिअहिअअम्हि । [आर्यपुत्र, एवमेतत् । तथापि विषमस्थिरसंस्थानवैराग्यदुर्गप्रतिष्ठितोऽप्रमत्तैः शमदमप्रमुखैरमात्यैरभिरक्षितः स्वयमसहायशूरोऽनपायसाहसश्च विपक्षः किं नाम कदा करिष्यतीति कलुषितहृदयाऽस्मि ।]&lt;br&gt;&#xA;कामः - अयि भीरु, अलमतिशङ्कया । नूनं विपक्षपक्षपातिबालिशजनविप्रलब्धा स्वयूथ्यवैभवं न निर्धारयसि । पश्य&lt;br&gt;&#xA;तावद्विश्वविजयिनस्त्वत्प्रियस्य मे जगत्त्रयप्रसिद्धं जैत्रमुपकरणम् -&lt;br&gt;&#xA;वपुरप्रतिमं नितम्बिनीनां दृढसौन्दर्यगुणं दरावनम्रम् । श्रवणावधिनेत्रचित्रपुङ्खं धनुराद्यं मम मुष्टिमेयमध्यम् ॥ ३८ ॥&lt;br&gt;&#xA;अपि च, शैलीं विलोपयति शान्तिमधःकरोति व्रीडां व्युदस्यति विरक्तिमपह्नुते च ।&lt;br&gt;&#xA;कर्णामृतं किमपि तत्कलभाषिणीनां नामापि किं न विकरोति निशम्यमानम् ॥ ३९ ॥&lt;br&gt;&#xA;वसन्तः - ननु कैमुतिकमेतत्, यदिदं योषितां यदृच्छाकीर्तनश्रवणादिकमपि चित्तसंक्षोभहेतुरिति ।&lt;br&gt;&#xA;तिष्ठतु गुणावमर्शः स्त्रीणामालोकनादिभिः सार्धम् । दोषानुचिन्तनार्था स्मृतिरपि दूरीकरोति वैराग्यम् ॥ ४० ॥&lt;br&gt;&#xA;अपि च प्रभूतमदमेदुरात्मनो विषयाटवीषु विविधासु धावतः ।&lt;br&gt;&#xA;स्वबलेन हन्त मनसो निवर्तनं बिसतन्तुनेव सुरदन्तियन्त्रणम् ॥ ४१ ॥&lt;br&gt;&#xA;रतिः - अय्यउत्त, दिढभूमिविब्भमसमुम्मूलणख्खमाणं जोईसराणं दिट्ठिं परिहरन्तेण तुए परक्कमणिज्जं । [आर्यपुत्र,&lt;br&gt;&#xA;दृढभूमिविभ्रमसमुन्मूलनक्षमाणां योगीश्वराणां दृष्टिं परिहरता त्वया पराक्रमणीयम् ।&lt;br&gt;&#xA;कामः - (विहस्य) प्रिये, पश्यामि चक्षुषीव ते चेतस्यपि कातर्यम् । योजयामि खल्वहं योगीश्वरानपि युवतियोगीश्वरपादे ।&lt;br&gt;&#xA;सुभगपरुषैर्मदस्त्रैः कीलितमन्योन्यकवचितैकार्धम् ।&lt;br&gt;&#xA;किं न विदितं भवत्या किमपि मिथःस्यूतजीवितं मिथुनम् ॥ ४२ ॥&lt;br&gt;&#xA;रतिः - अय्यउत्त, अवहारिअं मए तुह माहप्पं । दाणिं उण दीहबुद्धिबळेण देव्वदिण्णहत्थेण जमणिअमप्पमुहबहुसहाअसंपण्णेन अहण्डुच्चाहप्पहुत्तणमन्तसत्तिणा सत्तुणा काहे किं होज्जत्ति पबळपवणाहआ कअळिएव्व तरळअरम्हि । पसिद्धं खु पण्णाबळं मोख्खपेरन्ताणं अइदुक्कराणं सिद्धीणं साहणं त्ति । [आर्यपुत्र, अवधारितं मया तव माहात्म्यम् । इदानीं पुनः दीर्घबुद्धिबलेन दैवदत्तहस्तेन यमनियमप्रमुखबहुसहायसंपन्नेन अखण्डोत्साहप्रभुत्वमन्त्रशक्तिना शत्रुणा कदा किं भवेदिति प्रबलपवनाहता कदलिकेव तरलतरास्मि । प्रसिद्धं खलु प्रज्ञाबलं मोक्षपर्यन्तानामतिदुष्कराणां सिद्धीनां साधनमिति ।&lt;br&gt;&#xA;कामः - (सरोषहासम्) अयि मुग्धे, मञ्जुभाषिणि, गुञ्जन्मधुकरशिञ्जिनीसंहितविश्वलक्षविषमविशिखस्य नित्यविजयजागरूकस्य त्वत्प्रियस्य मे सन्निधौ का पुनः प्रज्ञा, केन वा कस्य मुक्तिर्भवित्री, किमिति नाम मध्य इव भवत्या मानसेऽपि सौक्ष्म्यं नालक्ष्यते? (विहस्य) प्रिये, हन्त! विदितमेतत् नूनमिदानीं स्तनगतं स्थौल्यमेतदन्तरापि संक्रान्तमिति । अथवा अविचारितरमणीयमबलाजनस्वाभाव्यं भवत्यामपि वर्तते । संपश्यतां भवती,&lt;br&gt;&#xA;मयादिष्टः क्रोधः प्रथयति किमप्यान्ध्यमथ च स्मृतिभ्रंशः सेद्धा विघटयति बुद्धिं सपदि सः ।&lt;br&gt;&#xA;तया मुक्तः क्षेत्री तमसि गहने विन्दति लयं तथाभूते किं वा जनयति विवेको जडमतिः ॥ ४३ ॥&lt;br&gt;&#xA;तदेवमसह्यवेगमस्मद्व्यूहं विवेकामात्याः शमदमादयो न प्रसहिष्यन्ते । स्वयं च दुर्जयो निखिलसुरासुरकोटीरविन्यस्तवामपादो महामोहः । न हि तरक्षुर्मृगराजस्य परिपन्थी ।&lt;br&gt;&#xA;परस्य पुरुषस्येव पञ्चभिश्च ममायुधैः । समयेषु विमथ्यन्ते सत्त्ववन्तोऽपि शत्रवः ॥ ४४ ॥&lt;br&gt;&#xA;अपि च, अलमिह विबुधाद्यैरागमग्राह्यवाचो मुनिपरिषदि धर्मान्गायतो मुक्तिहेतून् ।&lt;br&gt;&#xA;तपसि नियतवृत्तेस्तस्य देवस्य शान्तिं जनितयुवतिरत्नं दर्शयत्यूरुकाण्डम् ॥ ४५ ॥&lt;br&gt;&#xA;रतिः - अय्यउत्त, संभावेमि सच्चं तुह भासिअं । अब्बम्हकीडं अत्पडिहअं खु तुह माहप्पं । एदं उण अण्णाअपुव्वं आणवेदु अय्यउत्तो । [आर्यपुत्र, संभावयामि सत्यं तव भाषितम् । आब्रह्मकीटमप्रतिहतं खलु तव माहात्म्यम् । एतत् पुनरज्ञातपूर्वमाज्ञापयत्वार्यपुत्रः ।]&lt;br&gt;&#xA;कामः - किं तत्?&lt;br&gt;&#xA;रतिः - विवेअप्पहुदीणं महामोहप्पहुदीणं अ मिअन्दमाअङ्गाणं विअ किण्णिमित्तं वेरं त्ति । [विवेकप्रभृतीनां महामोहप्रभृतीनां च मृगेन्द्रमातङ्गानामिव किंनिमित्तं वैरमिति ।]&lt;br&gt;&#xA;कामः - प्रिये, आकर्ण्यतामिदमादितः प्रभृति ।&lt;br&gt;&#xA;त्रिगुणघटिताद्भोक्तुर्बुद्धिः सती तदनुव्रता समयनियतोच्छ्रायं त्रेधा कुलं समजीजनत् ।&lt;br&gt;&#xA;प्रथममिह तद्भोगद्वेष्यं विवेकपुरःसरं द्वितयमितरज्जुष्टं रागप्रमोहमुखं मिथः ॥ ४६ ॥&lt;br&gt;&#xA;अत्र विवेकश्च महामोहश्च समानशीलाभिः प्रकृतिभिरभिषिक्तौ राजन्यौ । तयोरपि,&lt;br&gt;&#xA;मोहस्य धर्मपत्नी दुर्मतिरपवर्गदोषदृष्टिमयी । विषयरसदोषदृष्टिः सुमतिरनन्या विवेकस्य ॥ ४७ ॥&lt;br&gt;&#xA;रतिः - तदो तदो । [ततस्ततः।]&lt;br&gt;&#xA;कामः - ततश्च रजःप्रधाना रागादयः तमःप्रसूतेः संसारचक्रवर्तिनो महामोहस्य दैत्यानुकूलरक्षःकुलन्यायेन साचिव्यमाचरन्ति । सत्त्वसंभवं तु विवेककुलमसहायमल्पसारं च जगति वर्तते । जनकश्चास्माकं क्षेत्रज्ञः स्वयं मध्यस्थस्वभावोऽपि सहधर्मचारिण्या देव्या बुद्ध्या सहाद्य यावदस्मासु बहुलं दत्तदृष्टिः । तदिदमसहमाना नित्यनृशंसा विवेकादयः जातिवादिन इव स्वभङ्गमप्यनुमन्यमानाः पुरुषस्य भोगं तत्संवर्धकानस्मांश्च उत्सादयितुमीहन्ते । अस्मत्तातेन चानादिभुक्तायां प्रकृतौ विविधान्दोषानुद्घाट्य तातं च तस्यामुपजनितवैराग्यं केनचिदपायेन विरचय्य महाप्रस्थानेनापुनरावर्तिनं कर्तुमारभन्ते । तथा मर्कटरक्षःपती महापातकिनौ सुग्रीवविभीषणौ स्वकुलोत्सादने प्रमाणयन्ति । न च तदारम्भसमये तातस्य दुर्दशा शक्या वर्णयितुम् । अयं खलु,&lt;br&gt;&#xA;जात्यन्धः परदोषदृष्टिषु परीवादेषु मूकाग्रणीः बाधिर्यप्रथमावतारसरणिर्निन्दासमाकर्णने ।&lt;br&gt;&#xA;स्त्रीप्रायः परदारसंग्रहविधौ तद्वत्परावर्जने संपद्येत समीक्षणेऽपि विकलः पापैर्विवेकादिभिः ॥ ४८ ॥&lt;/p&gt;</description>
    </item>
    <item>
      <title>02</title>
      <link>https://vishvAsa.github.io/rAmAnujIyam/kAvyam/rUpakam/sankalpa-sUryodayaH/mUlam/02/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAnujIyam/kAvyam/rUpakam/sankalpa-sUryodayaH/mUlam/02/</guid>
      <description>&lt;pre&gt;&lt;code&gt;द्वितीयोऽङ्कः  &#xA;&lt;/code&gt;&lt;/pre&gt;&#xA;&lt;p&gt;[ततः प्रविशति श्रद्धा विचारणा च ।]&lt;br&gt;&#xA;विचारणा - समजळबिन्दुणिअरणिभ्भासिअणिडाळअळा वच्चदंसणूसुआ वच्चळेव्व तुरन्ती (वंटसि) वट्टसि ।&lt;br&gt;&#xA;मुहचन्दसन्दिअसुहासुहआ छविफुळ्ळमळ्ळिमअरन्दणिहा ।&lt;br&gt;&#xA;णवसोम्मजोव्वणळआकळिआसिरिमुव्वहन्ति तुह सेअकणा ॥ १ ॥&lt;br&gt;&#xA;[श्रमजलबिन्दुनिकरनिर्भासितनिटालतला वत्सदर्शनोत्सुका वत्सलेव त्वरमाणा वर्तसे ।&lt;br&gt;&#xA;सुखचन्द्रस्यन्दितसुधासुभगाश्छविफुल्लमल्लीमकरन्दनिभाः ।&lt;br&gt;&#xA;नवसौम्ययौवनलताकलिकाश्रियमुद्वहन्ति तव स्वेदकणाः ॥ १ ॥]&lt;br&gt;&#xA;श्रद्धा - पिअसहि, दाणिं किळ एक्कमुहप्पडिठ्ठाविअसुइसिरसिद्धन्तस्स पडिपख्खपडिख्खेवभाविअपडिण्णस्स भत्तुणो विवेअस्स सहधम्मआरिणी देवी सुमई पक्कन्दणिव्वहणदोहळेण परिगहिअमङ्गलाआरा पमदावणपारिसरअणसेळं आसिदा कमलावइचळणकमळसमच्चणजोग्गाइ कञ्चणपदुमाइ उवहरिउं आणविऊण सोहणेक्कताणहिअआ सुहं ठाइ । ता झत्ति उवसप्पम्मि पङ्कआसणवअणपङ्कअराअहंसिं भारइं विअ पसण्णप्पवाहं भाईरहिं । [अध्वश्रममभिनीय]&lt;br&gt;&#xA;कछ्छुत्तंसिअकप्परुख्खसिहरुभ्भासन्तवासन्तिआगन्धुग्गारफुरन्तसोम्मळहरीसोहन्तरोहन्तरा ।&lt;br&gt;&#xA;अह्मे दूसहजम्मसंचरसमासिद्धाइ सुद्धाकिदी दुक्खाइं कइआ णु काहइ स मन्दाइ मन्दाइणी ॥ [प्रियसखि, इदानीं किल एकमुखप्रतिष्ठापितश्रुतिशिरःसिद्धान्तस्य प्रतिपक्षप्रतिक्षेपभावितप्रतिज्ञस्य भर्तुर्विवेकस्य सहधर्मचारिणी देवी सुमतिः प्रक्रान्तनिर्वहणदोहलेन परिगृहीतमङ्गलाचारा प्रमदावनपार्श्वरत्नशैलमाश्रिता कमलापतिचरणकमलसमर्चनयोग्यानि काञ्चनपद्मानि उपहर्तुमाज्ञाप्य शोभनैकतानहृदया सुखं तिष्ठति । तज्झटित्युपसर्पामि पङ्कजासनवदनपङ्कजराजहंसीं भारतीमिव प्रसन्नप्रवाहां भागीरथीम् ।&lt;br&gt;&#xA;कच्छोत्तंसितकल्पवृक्षशिखरोद्भासमानवासन्तिकागन्धोद्गारस्फुरत्सौम्यलहरीशोभमानरोधोन्तरा ।&lt;br&gt;&#xA;अस्माकं दुस्सहजन्मसंचरश्रमासिद्धानि शुद्धाकृतिर्दुःखानि कदा नु करिष्यति स्वयं मन्दानि मन्दाकिनी ॥ २ ॥]&lt;br&gt;&#xA;विचारणा - (अग्रतो निर्दिश्य) एसा खु सा अम्हाणं आसण्णअरा । ता इमस्सिं सज्जनहिअअसीअलमन्दमारुअन्दोळिअमन्दारद्दुमकुसुममअरन्दसोरहभरिअमहुमहणपअसरिआपुळिणमाहवीलदाघरे खलवअणतिण्हउण्हअरकिरणसन्तावं उवसमऊण खणन्तरे गमिस्ससि । जद्ध अ,&lt;br&gt;&#xA;एदे णिब्भरणिय्यसोरहसुहापब्भारविभ्भाइअं माणुळ्ळुञ्छणमीणलञ्छणमहाधाणुक्कबाणुक्करं । छाआळीणमहिन्दवारवणिआधम्मिळ्ळमळ्ळोइअं साखग्गेहि मुअन्ति पुप्फणिअरं रुक्खा मरुख्खोहिआ ॥&lt;br&gt;&#xA;[एषा खलु साऽस्माकमासन्नतरा । तदेतस्मिन् सज्जनहृदयशीतलमन्दमारुतान्दोलितमन्दारद्रुमकुसुममकरन्दसौरभभरितमधुमथनपदसरित्पुलिनमाधवीलतागृहे खलवचनतीक्ष्णोष्णकरकिरणसन्तापमुपशमय्य क्षणान्तरे गमिष्यसि । यत्र च,&lt;br&gt;&#xA;एते निर्भरनिर्यत्सौरभसुधाप्राग्भारविभ्राजितं मानोल्लुञ्छनमीनलाञ्छनमहाधानुष्कबाणोत्करम् ।&lt;br&gt;&#xA;छायालीनमहेन्द्रवारवनिताधम्मिल्लमाल्योचितं शाखाग्रैर्मुञ्चन्ति पुष्पनिकरं वृक्षा मरुत्क्षोभिताः ॥ ३ ॥]&lt;br&gt;&#xA;श्रद्धा - जह रोअइ पिअसहीए । [यथा रोचते प्रियसख्यै ।] [उभे सललितमासाते]&lt;br&gt;&#xA;श्रद्धा - हळा विआरणे, तुमं उण किंणिमित्तं इमं देसं आअदा? [हला विचारणे, त्वं पुनः किंनिमित्तमिमं देशमागता?]&lt;br&gt;&#xA;विचारणा - सुय्यउ पिअसहीए । अज्ज खु विवेअमहाराअस्स ववसाअसेणावइसहाअस्स संणाहं सुणिऊण कुविएण रण्णा महामोहेण बुद्धजिणप्पमुहसिद्धन्तठावणप्पवीणा कुहअवाइणो कुमइगणेहिं सह पुरुसुत्तमपअपदुमणिअमिअचित्तं पुरुसं हालिअजम्बुअदंसणण्णाएण अत्थन्तरप्पसङ्गेण पआरेउं आदिट्ठा उवसप्पन्तित्ति किंवअन्तिं आकण्णअन्तीए भठ्ठिणीए सुमदीए विपख्खउत्तन्दं एअन्ते सेणावइणो विण्णवेदूं आणता महाराएण विवेएण स हमन्तणप्पउत्तं तं एव्व दट्ठुं उवठ्ठिअम्हि । [श्रूयतां प्रियसख्या । अद्य खलु विवेकमहाराजस्य व्यवसायसेनापतिसहायस्य संनाहं श्रुत्वा कुपितेन राज्ञा महामोहेन बुद्धजिनप्रमुखसिद्धान्तस्थापनप्रवीणाः कुहकवादिनः कुमतिगणैः सह पुरुषोत्तमपदपद्मनियमितचित्तं पुरुषं हालिकजम्बुकदर्शनन्यायेन अर्थान्तरप्रसङ्गेन प्रतारयितुमादिष्टा उपसर्पन्तीति किंवदन्तीमाकर्णयन्त्या भर्त्र्या सुमत्या विपक्षवृत्तान्तमेकान्ते सेनापतये विज्ञापयितुमाज्ञप्ता महाराजेन विवेकेन सह मन्त्रणप्रवृत्तं तमेव द्रष्टुमुपस्थिताऽस्मि ।]&lt;br&gt;&#xA;श्रद्धा - अज्ज उण पिसाअविवाहम्मि गद्दभगाणं संवुत्तं, जं महामोहसमीहिए दुव्वाइणं सण्णाहो । होदु णाम ईसक्करं एव्व परसिद्धन्तणिम्मूलणं महाराअस्स । [अद्य पुनः पिशाचविवाहे गर्दभगानं संवृत्तम्, यन्महामोहसमीहिते दुर्वादिनां संनाहः । भवतु नाम ईषत्करमेव परसिद्धान्तनिर्मूलनं महाराजस्य ।]&lt;br&gt;&#xA;विचारणा - हळा, बिअप्पइप्पमुहेहिं पडिठ्ठाविआणं पबलाणं बहूणं पडिपख्खाणं एक्केण णिम्मूळणं तुए कहं आसंसिअं? [हला, बृहस्पतिप्रमुखैः प्रतिष्ठापितानां प्रबलानां बहूनां प्रतिपक्षाणामेकेन निर्मूलनं त्वया कथमाशंसितम्?]&lt;br&gt;&#xA;श्रद्धा - जं सच्चं तं एव्व णिच्चं होइ, जं उण मिछ्छा तं काळेण अळीअं होइत्ति जणवादसंवाइणा बलवन्तेण पमाणेण । पेख्खिहिसि तुमं एव्व मह वअणसच्चत्तणं ।&lt;br&gt;&#xA;दीसन्तो दिअसेसरोव्व बहळं अन्धारपब्भारअं दिप्पन्तो अ दवाणळोव्व विउळं विञ्झाटवीमण्डळम् ।&lt;br&gt;&#xA;तूरन्तो अ पहञ्जणोव्व तुळिअं सेळेण तूळुक्करं पेख्खन्तो णिहिळं वि दुम्मइमअं भेत्तुं विवेओ पहू ॥ ४ ॥&lt;br&gt;&#xA;ता विवेअविअअकामस्स महामोहस्स कुमइगणसङ्गहणं साअरलङ्घणू सुअस्स उवलसहाआण्णेसणं ।&lt;br&gt;&#xA;[यत्सत्यं तदेव नित्यं भवति, यत्पुनर्मिथ्या तत्कालेनालीकं भवतीति जनवादसंवादिना बलवता प्रमाणेन । प्रेक्षिष्यसे त्वमेव मम वचनसत्यत्वम् ।&lt;br&gt;&#xA;दृश्यमानो दिवसेश्वर इव बहुलमन्धकारप्राग्भारकं दीप्यमानश्च दवानल इव विपुलं विन्ध्याटवीमण्डलम् ।&lt;br&gt;&#xA;त्वरमाणश्च प्रभञ्जन इव तुलितं शैलेन तूलोत्करं प्रेक्षमाणो निखिलमपि दुर्मतिमतं भेत्तुं विवेकः प्रभुः ॥&lt;br&gt;&#xA;तस्माद्विवेकविजयकामस्य महामोहस्य कुमतिगणसंग्रहणं सागरलङ्घनोत्सुकस्य उपलसहायान्वेषणम् ।]&lt;br&gt;&#xA;विचारणा - पच्चाइअम्हि पिअसहीवअणेन । संता मे विचिकिच्चा । अविलम्बिअकिअप्पेसणं भट्टिणिं पेख्खामि ।&lt;br&gt;&#xA;[प्रत्यायिताऽस्मि प्रियसखीवचनेन । शान्ता मे विचिकित्सा । अविलम्बितकृतप्रेषणां भर्त्रीं प्रेक्षे ।]&lt;br&gt;&#xA;श्रद्धा - हळा, समाणचित्तउत्तित्तणं सहित्तणं तुए पआसिअं । अहं अ कमलाइ अवचेउं आरद्धा । तुमं वि राअघरं पविससु । [हला, समानचित्तवृत्तित्वं सखित्वं त्वया प्रकाशितम् । अहं च कमलान्यपचेतुमारब्धा । त्वमपि राजगृहं प्रविश ।&lt;br&gt;&#xA;[इति निष्कान्ते ।]&lt;br&gt;&#xA;[प्रवेशकः]&lt;br&gt;&#xA;(ततः प्रविशति राजा व्यवसायश्च ।)&lt;br&gt;&#xA;राजा - सेनापते! कठिनतरकर्मपाशकोटिनिबिडयन्त्रितमुधाव्यापारमोमुह्यमानपुरुषमोक्षणव्रतदीक्षितस्य मम स एष समयः सत्त्वमार्गविषयकृताकृतप्रत्यवेक्षणेन कृत्यशेषनिर्धारणस्य । (मुहूर्तमिव स्थित्वा, सविषादम्)&lt;br&gt;&#xA;जडमतिबहुलेऽस्मिन् दैवकोपाज्जनित्वा जगति निरपराधे जातनिर्व्याजवैराः ।&lt;br&gt;&#xA;कति कति कलहार्थं कॢप्तसिद्धान्तभेदाः प्रलपनमुखभेदान् पाठयन्ति प्रगल्भाः ॥ ५ ॥&lt;br&gt;&#xA;आः कष्टम्! व्यामोहजनकविविधसमयोपप्लुते जगति कथमियमध्यात्मविद्या प्रतिष्ठास्यति? (आकाशे) भो भो महामोहापशद, त्रिभुवनसंमोहनेन भवता किं नाम लब्धं लप्स्यते वा? अपि च,&lt;br&gt;&#xA;सर्वतः करवीरादीन् सूते सागरमेखला । मृतसञ्जीविनी यत्र मृग्यमाणदशां गता ॥ ६ ॥&lt;br&gt;&#xA;तदहमीदृशोपप्लवशमनाय भगवन्तमेवाभिगच्छामि । (स्मरणमभिनीय)&lt;br&gt;&#xA;स्वतःसिद्धं शुद्धस्फटिकमणिभूभृत्प्रतिभटं सुधासध्रीचीभिर्द्युतिभिरवदातत्रिभुवनम् ।&lt;br&gt;&#xA;अनन्तैस्त्रय्यन्तैरनुविहितहेषाहलहलं हताशेषावद्यं हयवदनमीडीमहि महः ॥ ७ ॥&lt;br&gt;&#xA;अपि च,&lt;br&gt;&#xA;समाहारः साम्नां प्रतिपदमृचां धाम यजुषां लयः प्रत्यूहानां लहरिविततिर्बोधजलधेः ।&lt;br&gt;&#xA;कथादर्पक्षुभ्यत्प्रतिकथककोलाहलभवं हरत्वन्तर्ध्वान्तं हयवदनहेषाहलहलः ॥ ८ ॥&lt;br&gt;&#xA;सेनापतिः - महाराज, सर्वत्र सिद्धारम्भः खल्वसि । अमोघ एव खल्वनरण्यशाप इवारण्यकवादो भवत्प्रभावेन महामोहविध्वंसनवादी । अद्य च,&lt;br&gt;&#xA;त्वया त्रय्यन्तविज्ञानं पुरुषस्य विभावितम् । श्रद्धावैकल्यमात्रं तु शमनीयमतः परम् ॥ ९ ॥&lt;br&gt;&#xA;राजा - (सपरितोषम्) भद्र, साधु संबोधितोऽस्मि भव्यवृत्तेन भवता । त्वत्सहायस्य मे कृत्यशेषमपि कृतप्रायमेव निश्चिनोमि ।&lt;br&gt;&#xA;शमदममुखास्तिष्ठन्त्वेते शतं शतमुत्थिता निरुपधिमहामोहश्रद्धानिवारणलम्पटाः ।&lt;br&gt;&#xA;दनुजमथने विष्वक्सेनो हरेस्तदनन्यधीः प्रतिमततमश्छेदे हेतुस्त्वमप्यनघो मम ॥ १० ॥&lt;br&gt;&#xA;सेनापतिः - देव, प्रहरणनयेन परेषु प्रयोक्तव्यतया परतन्त्र एवाहं भवतः ।&lt;br&gt;&#xA;निष्प्रत्यूहसमुत्थितैरधिगतस्थैर्यः प्रमाणादिभिः स्वच्छन्दप्रथमानशौर्यविभवः स्वायत्तसिद्धिर्भवान् ।&lt;br&gt;&#xA;इत्थं सत्यनुपप्लवं परिपतच्चिन्ताफलस्रोतसः सत्तावस्थितिवृत्तिषु स्वयमहं छायासमस्तस्य ते ॥ ११ ॥&lt;br&gt;&#xA;तस्मादहं वा सुमतिर्वा जलोद्धृतमत्स्यन्यायेन भवन्तं विना मुहूर्तमपि न जीवावः ।&lt;br&gt;&#xA;राजा - (विचिन्त्य) सेनापते, पश्य पश्य,&lt;br&gt;&#xA;असुरादिमोहनविधौ विहिताः प्रमितावतीतसमयाः समयाः ।&lt;br&gt;&#xA;तपनापनेयतिमिरक्रमतः प्रचरन्ति हन्त जगदन्तरतः ॥ १२ ॥&lt;br&gt;&#xA;एते च मधुमथनभुजबलपरिभ्रमितमन्दरमहीधरमथ्यमानमहार्णवनिर्घोषनिर्विशेषनिरर्थकविविधवाचो वाचस्पतिमपि वनस्पतीकर्तुमुद्युञ्जते वशिका वावदूकाः । तदमी सावधानसंप्रयुक्तारम्भेण प्रकटप्रकाशितसाधनोपालम्भदंष्ट्राङ्कुरेण प्रतिपन्नखरतरतर्कपञ्चकनखरेणारण्यकारण्यवर्तिना प्रमाणपराक्रमकण्ठीरवेण नियतमकुण्ठशक्तिना निरसनीयाः सत्पथविस्रम्भरम्भावनमथनविहितसंरम्भाः प्रचण्डा वैतण्डिकवेतण्डाः ।&lt;br&gt;&#xA;सेनापतिः - देव, नियुक्तो हि त्वया वादेन सह वेदान्तसिद्धान्तः प्रतिमतनिर्मूलनाय । तदासीदत्येषा कथासंग्रामसीमा ।&lt;br&gt;&#xA;(ततः प्रविशतो गुरुशिष्यवेषधारिणौ सिद्धान्तवादौ ।)&lt;br&gt;&#xA;गुरुः - आयुष्मन्, अवधारितपरमार्थेन प्रतिभटकथकलङ्काभटहनूमता भवता स्थूणानिखननन्यायेन संचलितनिष्कम्पमध्यात्मतत्त्वमवगच्छामि ।&lt;br&gt;&#xA;शिष्यः - (सप्रश्रयम् ।) भगवन्, दिव्येन यतीन्द्रवेषेण दत्तात्रेय इव संदृश्यसे । योऽसौ महर्षिभिरनुस्मर्यते -&lt;br&gt;&#xA;काणादशाक्यपाषण्डैस्त्रयीधर्मो विलोपितः । त्रिदण्डधारिणा पूर्वं विष्णुना रक्षिता त्रयी ॥ १३ ॥ इति ।&lt;br&gt;&#xA;गुरुः - आयुष्मन्, असुराः खल्वेते बाह्याः कुदृष्टयश्च । तानहं विष्णुरूपमाश्रित्य विजिगीषे ।&lt;br&gt;&#xA;शिष्यः - भगवन्, विष्णुरूपी सन्विष्णुभावेन नमस्यः खल्वसि । ततश्च,&lt;br&gt;&#xA;उपवीतिनमूर्ध्वपुण्ड्रवन्तं त्रिजगत्पुण्यफलं त्रिदण्डहस्तम् ।&lt;br&gt;&#xA;शरणागतसार्थवाहकं त्वां शिखया शेखरशालिनं भजामि ॥ १४ ॥ (इति साष्टाङ्गं प्रणमति)&lt;br&gt;&#xA;गुरुः - आयुष्मन्,&lt;br&gt;&#xA;प्रतिष्ठापितवेदान्तः प्रतिक्षिप्तबहिर्मतः । भूयास्त्रैविद्यमान्यस्त्वं भूरिकल्याणभाजनम् ॥&lt;br&gt;&#xA;(इति दिव्यशक्तिमयं दर्भपवित्रं ददाति; शिष्यः तदादाय शिरसि निधाय दक्षिणे हस्ते धारयति ।)&lt;br&gt;&#xA;गुरुः - अविश्रान्तश्रद्धाशतकलहकल्लोलविषमास्तवाविर्भूयासुर्मनसि मुनिसिद्धादिसुलभाः ।&lt;br&gt;&#xA;मधुक्षीरन्यायस्वगुणविभवासञ्जनकनन्महानन्दब्रह्मानुभवपरिवाहा बहुविधाः ॥ १६ ॥&lt;br&gt;&#xA;शिष्यः - (सप्रश्रयम्) अमोघाशिषो भगवतः प्रसादेन सिद्धमेव मे सर्वं समीहितम् । अथ च भगवन्, यदहमिह किञ्चित्पृच्छामि, तद्यदि श्रावयितुमर्हामि, श्रावयितव्योऽस्मि ।&lt;br&gt;&#xA;गरुः - सम्यगुपसन्नस्य सच्छिष्यस्य समये सति किं न श्रावयितव्यम्?&lt;br&gt;&#xA;शिष्यः - भगवन्, विगृह्य कथाकरणं महर्षिभिः प्रतिषिध्यते । वादेन ब्राह्मणं जित्वा हृष्टस्य पापिष्ठपादपत्वप्राप्तिश्च प्रतिपाद्यते । कथमिदानीं विजिगीष्यन्ते विपक्षवादिनः?&lt;br&gt;&#xA;गुरुः - (सप्रसादम्) भद्र, साधुबुद्धिना त्वया सम्यगनुयुज्यते । किं तु वर्णाश्रमजातिगोत्रप्रवरकुलचरणदेशकालादिविषयभेदेन व्यवस्थितैव हि विधिनिषेधमर्यादा । तदहमिदानीं परिगृहीतनियमानुगुणं स्वयं विपक्षनिरसनमकुर्वाणः कौशिक इव राघवं त्वां पुरस्कृत्य कुदृष्टीन्बाह्यांश्च निराचिकीर्षामि । तत्र च,&lt;br&gt;&#xA;दूरे भवतु ते वीर जल्पः सह वितण्डया । त्वमेव स्थिरवादात्मा निरुन्धि परिपन्थिनः ॥ १७ ॥&lt;br&gt;&#xA;अथवा, त्वया मन्निदेशानुवर्तिना कौशिकनियमितेन राघवेणेव लब्धाधिकारेण यथाविधि वीतरागकथानवसरे वेदेश्वरविदूषकाः सर्वे तत्त्वाध्यवसायसंरक्षणार्थं बलातिबलाभ्याभिव जल्पवितण्डाभ्यामपि जेतव्याः ।&lt;br&gt;&#xA;शिष्यः - (साञ्जलिबन्धम्) शिरसा प्रतिगृहीतोऽयं भगवतः समादेशः । अथापि भगवता विश्वाचार्येण भवता कथमिह मितंपचे मयि कथकभार आरोप्यते?&lt;br&gt;&#xA;गुरुः - अवधार्यतामेतत् ।&lt;br&gt;&#xA;नित्यक्षिप्तपरस्परेषु समयग्रामेषु निष्णातिनः शिष्याः केचन सन्ति नः क्षितितले शिक्षाधिकग्राहिणः ।&lt;br&gt;&#xA;तत्र त्वद्भुतनिर्भरप्रसरया बुद्ध्या परिष्कारिणस्त्वत्तः प्रत्ययितो न कश्चिदपरः प्रत्यर्थिभिः प्रार्थितः ॥&lt;br&gt;&#xA;शिष्यः - यदादिशति भगवान् । अत्र तु कञ्चित्सिद्धान्तमनवलम्ब्य न कापि कथा प्रवर्तते । अतः स्वाभिमते कुत्रचिन्मामवस्थापयतु भगवान् ।&lt;br&gt;&#xA;गुरुः - भद्र, इह किल सयूथ्यकलहे समानतन्त्रे त्वया स्थातव्यम् । विपक्षविप्रतिपत्तौ तु वेदान्तसिद्धान्ते । तत्रापि पराशरपाराशर्यशुकशौनकबोधायनप्रभृतिभिः परिचितं पन्थानमाश्रित्य परमार्थदर्शिदेशिकदत्तदृष्टिभिरस्माभिः परिमितविशदगम्भीराः पञ्चषाः प्रबन्धाः प्राभन्त्सत । तेष्ववहितचेतसा त्वया प्रतिसंहितपरमार्थेन पारिषदहृदयङ्गमाः प्रमाणतर्काः प्रयोक्तव्याः ।&lt;br&gt;&#xA;शिष्यः - भगवति प्रसेदुषि न क्वचित्प्रमाद्यामि । यतः,&lt;br&gt;&#xA;गुरुप्रसदनस्फुरद्गुणगरिम्णि यन्मानसे सकृत्स्फुरति वस्तु तन्न हि किमप्यपभ्रश्यति ।&lt;br&gt;&#xA;ऋषिस्तदितरोऽपि वा यदि गृणाति गत्यन्तरं विकल्प्य तदपि क्षणाद्विलयमभ्युपैति स्वयम् ॥ १९ ॥&lt;br&gt;&#xA;गुरुः - भद्र, विश्वव्यामोहनविषमयुक्तिभयात्त्वां नित्यमवधानेन योजयामि । इह हि,&lt;br&gt;&#xA;कुटिलमतिभिः कॢप्ता बाह्यैः कुदृष्टिभिरप्यसौ कथकपरिषद्धौरेयाणामपि क्षणकर्कशा ।&lt;br&gt;&#xA;प्रलपनगुणीभूतालीकप्रकाशनपत्रला युवतिहृदयक्रूरा युक्तिर्युनक्त्यमितं भयम् ॥ २० ॥&lt;br&gt;&#xA;शिष्यः - भगवन्, मय्यतिस्नेहेन नूनमियमतिशङ्का ।&lt;br&gt;&#xA;त्वदादर्शितसर्वार्थे त्वन्निदेशे व्यवस्थिते । कथं कथकमानी स्यात्कश्चिदन्यो मयि स्थिते ॥ २१ ॥&lt;br&gt;&#xA;गुरुः - भद्र, इदमपि पुनर्मन्वीथाः ।&lt;br&gt;&#xA;शिष्यः - अनुगृह्णन्तु भगवन्तः ।&lt;br&gt;&#xA;गुरुः - संक्षिप्तं विस्तृतं वा सरलसमुचितं सावधानप्रियं वा प्राधान्येन प्रणीतं परफणितिपरिष्कारवृत्त्या स्थितं वा । शिक्षासौकर्यतुष्टिप्रचितगुरुजनानुग्रहेद्धं सुधीभिः श्रद्धेयं नाथजुष्टश्रुतियुवतिशिरोभूषणं भाषणं नः ॥ २२ ॥&lt;br&gt;&#xA;शिष्यः - किमुच्यते? उपनिषदुपघ्नभूतानि खलु भगवतो भाषितानि । तथा हि,&lt;br&gt;&#xA;अनुदिनमनपायस्नेहदत्तावसेकैः सुमतिभिरनुभाव्यः शोभनायां दशायाम् ।&lt;br&gt;&#xA;शरणमुपगतानां प्रीणनार्थं भवद्भिर्भवकलुषनिशीथे भावितो भाष्यदीपः ॥ २३ ॥&lt;br&gt;&#xA;अपि च,&lt;br&gt;&#xA;असत्तामुच्छेत्तुं प्रकटयितुमीशप्रसदनं तमः क्षेप्तुं तत्त्वप्रमितिसुखमुच्छृङ्खलयितुम् ।&lt;br&gt;&#xA;अमार्गादाहर्तुं पथि च पदमाधातुमिह नः त्वदादिष्टं शास्त्रं प्रभवति सकृद्भावितमपि ॥ २४ ॥&lt;br&gt;&#xA;तथापि पारिप्लवमतिरहमिह किमप्यधिगतप्रमुषितं पृच्छामि ।&lt;br&gt;&#xA;गुरुः - किं तत्?&lt;br&gt;&#xA;शिष्यः - आदिश्य स्वयमन्यथा नियमयन्नाप्तः कथं कल्पितः&lt;br&gt;&#xA;गुरुः - अहो नु खलु सूक्ष्मार्थानुयोगकुशलता!&lt;br&gt;&#xA;शिष्यः - सामग्रीवशदुर्निवारवृजिने शिष्टा निवृत्तिः कथम् ।&lt;br&gt;&#xA;गुरुः - एतदपि सूक्ष्मात्सूक्ष्मतरमनुयुज्यते ।&lt;br&gt;&#xA;शिष्यः - स्वेच्छाभावितदुष्कृतस्य च कथं दण्डः स्वयं पातितः&lt;br&gt;&#xA;गुरुः - त्रिष्वप्यत्र न काचिदस्ति विहतिः कर्मोपधौ सावधौ ॥ २५ ॥&lt;br&gt;&#xA;शिष्यः - (सहर्षम्) परिमितगहनगम्भीरमिदं पटुमतिनिर्धारणीयं भाषितं भगवतः । इदमेव सभासदः श्रावयामि ।&lt;br&gt;&#xA;इदंप्रथमसंभवत्कुमतिजालकूलङ्कषा मृषामतविषानलज्वलितजीवजीवातवः ।&lt;br&gt;&#xA;क्षरन्त्यमृतमक्षरं यतिपुरन्दरस्योक्तयश्चिरन्तनसरस्वतीचिकुरबन्धसैरन्ध्रिकाः ॥ २६ ॥&lt;br&gt;&#xA;अपि च,&lt;br&gt;&#xA;चिन्ताशेषदुरर्थदन्तुरवचःकन्थाशतग्रन्थिलाः सिद्धान्ता न समिन्धते यतिवरग्रन्थानुसन्धायिनि ।&lt;br&gt;&#xA;मुक्ताशुक्तिविशुद्धसिद्धतटिनीचूडालचूडापदः किं कुल्यां कलयेत खण्डपरशुर्मण्डूकमञ्जूषिकाम् ॥&lt;br&gt;&#xA;भगवन्, अपरिमतबहुमतावष्टब्धे जगति परिमितमेतद्भवन्मतमिति पारिषदपार्श्ववर्तिनः केचित्प्रलपन्ति । प्रतिवदामि तावदेतान् । (परिवृत्यावलोक्य च) भो भो देवानांप्रियाः!&lt;br&gt;&#xA;कुमतिविहितग्रन्थग्रन्थिप्रभूतमतान्तरग्रहिलमनसः पश्यन्त्यल्पां यतीश्वरभारतीम् ।&lt;br&gt;&#xA;विकटमुरभिद्वक्षःपीठीपरिष्करणोचितः कुलगिरितुलारोहे भावी कियानिव कौस्तुभः ॥ २८ ॥&lt;br&gt;&#xA;अपि च,&lt;br&gt;&#xA;स्थविरनिगमस्तोमस्थेयां यतीश्वरभारतीं कुमतिफणितिक्षोभक्षीबाः क्षिपन्तु भजन्तु वा ।&lt;br&gt;&#xA;रसपरिमलश्लाघाघोषस्फुटत्पुटभेदनं लवणवणिजः कर्पू(रोद्घं)रार्धं किमित्यभिमन्वते ॥ २९ ॥&lt;br&gt;&#xA;(कर्णं दत्वा) किं ब्रूथ? नवीनमेतद्भवतो मतमिति । (सहस्तास्फालनं विहस्य)&lt;br&gt;&#xA;किञ्चित्केनापि दृष्टं प्रतिहतविषयं त्वेन तत्त्वेन तैस्तैर्द्वे चोपादायिषातां द्वितयमपि सदित्यप्रमत्तो न वक्ता ।&lt;br&gt;&#xA;इत्थं सत्येकभक्तैरितरपरिहृतौ न व्यवस्थानसिद्धिः प्रत्येतव्यं तदर्थ्यं पटुतरमतिभिः प्राक्तनं नूतनं वा ॥ ३० ॥&lt;br&gt;&#xA;किं च,&lt;br&gt;&#xA;तदात्वे नूतनं सर्वमायत्यां च पुरातनम् । न दोषायैतदुभयं न गुणाय च कल्पते ॥ ३१ ॥&lt;br&gt;&#xA;गुरुः - किमेतैः किंपचानैः? अपरे पुनरर्थसंस्पर्शिदोषवादिनः प्रतिक्षिप्यन्ताम् ।&lt;br&gt;&#xA;शिष्यः - भगवन्, निरस्तनिखिलदोषगन्धे भवन्मते कथमर्थसंस्पर्शिनो दोषाः स्वप्नेऽपि केनचिदुद्भाव्येरन्? इह हि,&lt;br&gt;&#xA;श्रुतिश्रेणीचूडापदबहुमते ताकमते स्वपक्षस्थान् दोषान्वितथमतिरारोपयति यः ।&lt;br&gt;&#xA;स्वहस्तेनोत्क्षिप्तैः स खलु निजगात्रेषु बहुलं गलद्भिर्जम्बालैर्गगनतलमालिम्पति जडः ॥ ३२ ॥&lt;br&gt;&#xA;किं च, अभञ्जनीयः खल्वयमशेषैरपि भगवत्सिद्धान्तः । इह किल मोघप्रलापा एव मूढाः प्रतिवावदूकाः ।&lt;br&gt;&#xA;निमीलयतु लोचने न हि तिरस्कृतो भास्करः श्रवः स्थगयतु स्थिरं परभृतः किमु ध्वाङ्क्षति ।&lt;br&gt;&#xA;स्वयं भ्रमतु बालिशो न खलु बम्भ्रमीति क्षितिः कदर्थयतु मुष्टिभिः कथय किं नमः क्षुभ्यति ॥ ३३ ॥&lt;br&gt;&#xA;गुरुः - सूनृतमेव सौम्य भाषसे । अद्य खलु सर्वप्रतिकथकसमापनप्रवृत्तस्य ते सभापतिं सभ्यं च विमृशामि ।&lt;br&gt;&#xA;[ध्यानमभिनयति ।]&lt;br&gt;&#xA;राजा - सेनापते, अयमिहास्मदुपसर्पणावसरः ।&lt;br&gt;&#xA;सेनापतिः - मह्यमपि रोचते महाराजस्य मनीषितम् । (उभावुपसर्पतः)&lt;br&gt;&#xA;शिष्यः - संनिहितः खलु भगवन्, सभापतिः सेनापतिसहायः ।&lt;br&gt;&#xA;गुरुः - (परिवृत्यावलोक्य, सहर्षबहुमानम्)&lt;br&gt;&#xA;उदितः सहसा स एष काले व्यवसायातपसेवितो विवेकः ।&lt;br&gt;&#xA;विनिवर्तयति स्वयं प्रजानां विचिकित्सारजनीं विलुप्तबोधाम् ॥ ३४ ॥&lt;br&gt;&#xA;अयं च,&lt;br&gt;&#xA;विवेकस्य गुणश्रेयान्व्यवसायश्चमूपतिः । स्वपक्षे तिष्ठमानेभ्यः सूरिभिः सह तिष्ठते ॥ ३५ ॥&lt;br&gt;&#xA;राजा - (सविनयम्) उचितमुपचरति विवेक इह ससेनापतिर्भगवन्तम् ।&lt;br&gt;&#xA;गुरुः - महाराज, सर्वत्र कुशली भूयाः । अपि च, शाक्यौलूक्याक्षपादक्षपणककपिलामर्त्यवन्द्यप्रधानैरन्यैराम्नायचर्चाकवचधृतिकनद्गोमुखद्वीपिभिश्च ।&lt;br&gt;&#xA;बंहीयः क्षोभितापि श्रुतिरिह बहुधा जायमानेन गोप्त्रा काले कालेऽभिगुप्ता कलहमतितरत्यक्षता रक्षता त्वाम् ॥ ३६ ॥&lt;br&gt;&#xA;राजा - भगवन्, अद्य खलु भवदवलोकनादेव संमुखीभूतसकलमङ्गलानामस्माकमधिकोऽयमाशीर्वादः ।&lt;br&gt;&#xA;गुरुः - राजन्, विमर्शकाले सुचरितवशात्सेनापतिसेवितः संनिहितोऽसि । तदादिश्यतामयमन्तेवासी समीहितसमर्थनाय सदसस्पतिना महाराजेन ।&lt;br&gt;&#xA;राजा - अत्र भवदभिमतमादिशामि । (शिष्यमवलोक्य) सौम्य ब्रह्मन्, सम्यगुपसन्नोऽसि सर्वविदं भगवन्तम् । इह च,&lt;br&gt;&#xA;स्वयं त्रय्यन्तसिद्धान्तो विभाति गुरुरेष ते । प्रभुः प्रवदतां योऽभूत्स वादस्त्वं मतो मम ॥ ३७ ॥&lt;br&gt;&#xA;इदं त्विह भवता प्रथममवधातव्यम् ।&lt;br&gt;&#xA;शिष्यः - आज्ञापयतु महाराजः ।&lt;br&gt;&#xA;राजा - सत्त्वस्थान्निभृतः प्रसाधय सतां वृत्तिं व्यवस्थापय त्रस्य ब्रह्मविदागसस्तृणमिव त्रैवर्गिकान्भावय ।&lt;br&gt;&#xA;नित्ये शेषिणि निक्षिपन्निजभरं सर्वंसहे श्रीसखे धर्मं धारय चातकस्य कुशलिन् धाराधरैकान्तिनः ॥ ३८ ॥&lt;br&gt;&#xA;सेनापतिः - ब्रह्मन्, अवधारितं हि भवता महाराजस्य वचनम् ।&lt;br&gt;&#xA;शिष्यः - किमन्यदवधातव्यम्?&lt;br&gt;&#xA;राजा - परिचिनु निगमान्तभारतीं परिहर बाह्यजनेन संगमम् ।&lt;br&gt;&#xA;परिचर नियमेन सज्जनान् परिभव बाह्यमुखान्विरोधिनः ॥ ३९ ॥&lt;br&gt;&#xA;गुरुः - आयुष्मन्, अवहितमनाः शृणु ।&lt;br&gt;&#xA;शिष्यः - महानयं प्रसादः ।&lt;br&gt;&#xA;राजा - ब्रह्मन्,&lt;br&gt;&#xA;प्रमाणपथविभ्रष्टप्रधानार्थविमर्दनैः । स्थालीपुलाकनीत्यैव निवर्त्याः प्रतिवादिनः ॥ ४० ॥&lt;br&gt;&#xA;न खल्वखिलमपि निघृष्यते सुवर्णखण्डो वर्णनिष्कर्षाय ।&lt;br&gt;&#xA;शिष्यः - यदादिशति महाराजः । तदहं सन्धुक्षयामि कथासमरसंनाहाय कौतस्कुतान् (किञ्चिदुच्चैः)&lt;br&gt;&#xA;जयति सकलविद्यावाहिनीजन्मशैलो जनिपथपरिवृत्तिश्रान्तविश्रान्तिशाखी ।&lt;br&gt;&#xA;निखिलकुमतिमायाशर्वरीबालसूर्यो निगमजलधिवेलापूर्णचन्द्रो यतीन्द्रः ॥ ४१ ॥&lt;br&gt;&#xA;(नेपथ्ये) तर्कव्याकृतितन्त्रशिक्षितधियः पक्षेषु बाह्येष्वपि प्रत्यक्षीकृतपौरुषा वयममी मध्येसभं ब्रूमहे ।&lt;br&gt;&#xA;वादाटोपमुपेयुषः प्रतिभटानासेतुहैमाचलं तूलायापि तृणाय वा न च तुषच्छेदाय मन्यामहे ॥ ४२ ॥&lt;br&gt;&#xA;सेनापतिः - आर्य, श्रूयते किल प्रतिभटवादिनां प्रगल्भवादः ।&lt;br&gt;&#xA;शिष्यः - (सक्रोधम्) अलमतिगर्वेण ।&lt;br&gt;&#xA;यतीश्वरसरस्वतीसुरभिताशयानां सतां वहामि चरणाम्बुजं प्रणतिशालिना मौलिना ।&lt;br&gt;&#xA;तदन्यमतदुर्मदज्वलितचेतसां वादिनां शिरस्सु निहितं मया पदमदक्षिणं लक्ष्यताम् ॥ ४३ ॥&lt;br&gt;&#xA;राजा - भगवन्, अभङ्गुरस्वामिभक्तेरवसरोपपन्नं हनूमत इवेदमार्यस्य विकत्थनम् ।&lt;br&gt;&#xA;गुरुः - (स्वगतम्) क इवाभिप्राय इह विकत्थनमुद्घाटयतो विवेकस्य? (प्रकाशम्)&lt;br&gt;&#xA;श्रुतिसिद्धान्तशूरस्य तद्विरुद्धान्निरुन्धतः । वल्गितं वावदूकस्य कृतिनः किं न शोभते ॥ ४४ ॥&lt;br&gt;&#xA;शिष्यः - (सविनयभयं स्वगतम्) अतर्कितोपनतमात्मश्लाघनदोषमपमार्ष्टुमभिष्टवानि देशिकांस्तद्दर्शनं च । (प्रकाशम्)&lt;br&gt;&#xA;हृद्या हृत्पद्मसिंहासनरसिकहयग्रीवहेषोर्मिघोषक्षिप्तप्रत्यर्थिदृप्तिर्जयति बहुगुणा पङ्क्तिरस्मद्गुरूणाम् ।&lt;br&gt;&#xA;दिक्सौधाबद्धजैत्रध्वजपटपवनस्फातिनिर्धूततत्तत्सिद्धान्तस्तोमतूलस्तबकविगमनव्यक्तसद्वर्तनीका ॥ ४५ ॥&lt;br&gt;&#xA;किं च,&lt;br&gt;&#xA;नाथाश्लेषसनाथनश्रुतिवधूवैधव्यखेदच्छिदं प्राचीनां नयपद्धतिं यतिपतिः प्राचीकशन्नैष चेत् ।&lt;br&gt;&#xA;व्यासो हासरसोचितो विगलितः प्राचेतसश्चेतसः कॢप्तः केलिशुकश्शुकस्स च मुधा बाधाय बोधायनः ॥ ४६ ॥&lt;br&gt;&#xA;राजा - (सप्रसादम्) अभङ्गुरगुरुभक्तेरार्यस्य क इव न जेतव्यः? तथा हि,&lt;br&gt;&#xA;अशिथिलगुरुभक्तिस्तत्प्रशंसादिशीलः प्रचुरबहुमतिस्तद्वस्तुवास्त्वादिकेऽपि ।&lt;br&gt;&#xA;गुणवति विनियोक्तुं गोपयन् संप्रदायं कृतविदनघवृत्तिः किं न विन्देन्निधानम् ॥ ४७ ॥&lt;br&gt;&#xA;शिष्यः - सिद्धान्तबलादेव विजिगीषे । तदत्र संपश्यतां महाराजः ।&lt;br&gt;&#xA;निराबाधा बोधायनफणितिनिष्यन्दसुभगाः विशुद्धोपन्यासव्यतिभिदुरशारीरकनयाः ।&lt;br&gt;&#xA;अकुण्ठैः कल्पन्ते यतिपतिनिबन्धा निजमुखैरनिद्राणप्रज्ञारसधमनिवेधाय सुधियाम् ॥ ४८ ॥&lt;br&gt;&#xA;किं च,&lt;br&gt;&#xA;दृष्टेऽपह्नुत्यभावादनुमितिविषये लाघवस्यानुसाराच्छास्त्रेणैवावसेये विहतिविरहिते नास्तिकत्वप्रहाणात् ।&lt;br&gt;&#xA;नाथोपज्ञं प्रवृत्तं बहुभिरुपचितं यामुनेयप्रवन्धेस्त्रातं सम्यग्यतीन्द्रैरिदमखिलतमःकर्शनं दर्शनं नः ॥ ४९ ॥&lt;br&gt;&#xA;राजा - किमुच्यते?&lt;br&gt;&#xA;[नेपथ्ये &amp;lsquo;तर्कव्याकृति&amp;rsquo; इत्यादि पुनः पठित्वा सप्रतिज्ञं महान् कलकलः । सर्वे समाकर्णयन्ति ।]&lt;br&gt;&#xA;(शिष्यः &amp;lsquo;यतीश्वर&amp;rsquo; इत्यादि पुनः पठन्नर्धोक्ते विरम्य राजानमवलोकयति ।)&lt;br&gt;&#xA;राजा - पठ्यतां पठ्यताम् ।&lt;br&gt;&#xA;[शिष्यः शेषं पठति ।]&lt;br&gt;&#xA;राजा - आर्य, सर्वज्ञाद्भगवतः समासादितसर्वविद्यानिधेरत्रभवतः संप्रति विपश्चितामपश्चिमैरेतैरापतद्भिः संव्यवहारेण संशयप्रशमनमिच्छामि ।&lt;br&gt;&#xA;शिष्यः - (सगर्वहासम्) निशमयतु निपुणमेतन्महाराजः ।&lt;br&gt;&#xA;पर्याप्तं पर्यचैषं कणचरणकथामाक्षपादं शिशिक्षे मीमांसामांसलात्मा समजनिषि मुहुस्सांख्ययोगौ समाख्यमम् ।&lt;br&gt;&#xA;इत्थं तैस्तैर्यतीन्द्रत्रुटितबहुमृषातन्त्रकान्तारपान्थैरन्तर्मोहक्षपान्धैरहह किमिह नश्चिन्तनीयं तनीयः ॥ ५० ॥&lt;br&gt;&#xA;किं च,&lt;br&gt;&#xA;यद्येतं यतिसार्वभौमकथितं विद्यादविद्यातमःप्रत्यूषं प्रतितन्त्रमन्तिमयुगे कश्चिद्विपश्चित्तमः ।&lt;br&gt;&#xA;तत्रैकत्र झटित्युपैति विलयं तत्तन्मतस्थापनाहेवाकप्रथमानहैतुककथाकल्लोलकोलाहलः ॥ ५१ ॥&lt;br&gt;&#xA;गुरुः - महाराज, एते मोघप्रलापमुखरमुखदुन्दुभयः कलहकोलाहलकुतूहलिनः कथकाः ।&lt;br&gt;&#xA;श्वावराहकलहक्रमादमी संपतन्ति निगमान्तरोधकाः । तानिमान्युगलवादसिद्धये वारयत्वयमसौ चमूपतिः ॥ ५२ ॥&lt;br&gt;&#xA;शिष्यः - (सान्तर्हासम्)&lt;br&gt;&#xA;अध्यक्षं यच्छ्रुतं वा लघु तदिति भवत्यादिमो वादिमोहस्तत्त्वोदर्का न तर्कास्तदिह जगति किं मेधया साधयामः ।&lt;br&gt;&#xA;तिष्ठन्त्वेते लघिष्ठाः कतिचन दधतो मानसे मानसेतुं हंहो सभ्यानसभ्यस्थपुटमुखपुटा दुर्जना निर्जयन्ति ॥ ५३ ॥&lt;br&gt;&#xA;निशम्यतां चेदं सभापतिसेनापतिभ्याम् ।&lt;br&gt;&#xA;बाधादिभिः स्वमतहेतुगणे निरस्ते नित्यागमप्रतिहतेषु निजागमेषु ।&lt;br&gt;&#xA;प्रागल्भ्यमात्रशरणाः प्रतिवावदूकाः संभूय वादकरणेऽपि न मे प्रभूताः ॥ ५४ ॥&lt;br&gt;&#xA;[विहस्य] अहो नु खल्वन्धैरन्धस्य यष्टिः प्रदीयते, पङ्गोर्वा पङ्गुभिरतिवहनम्! यदेते कर्मान्धकारप्रतिहतमतयः कुमतयो महामोहस्य साचिव्यमाचरन्ति । किञ्च,&lt;br&gt;&#xA;वशिकतटिनीवर्षारम्भप्रवाहविडम्बकैरलघुभिरपभ्रश्यद्गुम्भोपलम्भितडम्बरैः ।&lt;br&gt;&#xA;उपकरणयन्त्येते बालानुदग्रकुतूहलानुपलनिकरग्रासप्रायैरुपन्यसनक्रमैः ॥ ५५ ॥&lt;br&gt;&#xA;अहहामीषां प्रतिवावदूकानां प्रवादमनुमोदमाना महामोहपक्षपातिनो गर्दभगाने शृगालविस्मयमनुस्मारयन्ति!&lt;br&gt;&#xA;राजा - सेनापते, नियम्यन्तामेते निर्भरनिगमान्तवैरविप्लुतप्रतिपत्तयः प्रत्येककथाप्रवर्तनाय ।&lt;br&gt;&#xA;सेनापतिः - नियच्छामि तानेतान्निरर्थकादाटोपात् (परिवृत्यालोक्य) भो भोः त्रयीबाह्याः कुदृष्टयश्च,&lt;br&gt;&#xA;अलमिह मिथःश्लाघामाद्यन्मितंपचसंमतैरनघपरिषत्प्रत्यादिष्टैरलीकविकत्थनः ।&lt;br&gt;&#xA;अवितथकथाधौरेयाणामनुप्रसृतौ सतां ध्रुवमिह भवद्वृत्तेराविर्भविष्यति पङ्गुता ॥ ५६ ॥&lt;br&gt;&#xA;शिष्यः - भगवन्, इ(ह)तः प्रसार्यतां दृष्टिः ।&lt;br&gt;&#xA;माहाराष्ट्रीं मागधीं शौरसेनीं लाटीं गौडीमित्थमन्यादृशीं च ।&lt;br&gt;&#xA;अङ्गीकुर्वन्त्यागमीकृत्य दत्तां हास्यां भाषां हन्त बुद्धार्हताद्यैः ॥ ५७ ॥&lt;br&gt;&#xA;अहं त्वशेषभाषावेदी तत्तदभ्यस्तभाषयाऽपि तार्किकानेतान्प्रतिक्षेप्स्यामि । वदन्ति हि पिशाचानां पिशाचभाषयैवोत्तरं देयमिति ।&lt;br&gt;&#xA;गुरुः - यथारुचि दैवीमदैवीं वा भाषां पुरस्कुर्याः । अपि तु दैव्येव विश्वहृदयङ्गमा । महाराजोऽपि प्रायशस्तस्यामेव बहु(लं)लदत्तदृष्टिः ।&lt;br&gt;&#xA;राजा - भगवन्, अतिधृष्टोऽयं भवत्प्रसादगोचरो महानुभावः ।&lt;br&gt;&#xA;सेनापतिः - किमत्र चित्रम्?&lt;br&gt;&#xA;कथाकलहकौतुकग्रहगृहीतकौतस्कुतप्रथाजलधिसंप्लवग्रसनकुम्भसंभूतयः ।&lt;br&gt;&#xA;जयन्ति सुधियो यतिक्षितिभृदन्तिकोपासनप्रभावपरिपक्त्रिमप्रमितिभारतीसंपदः ॥ ५८ ॥&lt;br&gt;&#xA;अपि च,&lt;br&gt;&#xA;विकल्पाटोपेन श्रुतिपथमशेषं विघटयन् यदृच्छानिर्दिष्टे यतिनृपतिशब्दे विरमति ।&lt;br&gt;&#xA;वितण्डाहङ्कुर्वत्प्रतिकथकवेतण्डपृतनावियातव्यापारव्यतिमथनसंरम्भकलहः ॥ ५९ ॥&lt;br&gt;&#xA;शिष्यः - सभापतिसेनापतिसाक्षिकं प्रवृत्तस्य दयारूपदेशिकदृष्टिदृढदंशितस्य कथाहवेषु कस्त्रासः? अद्य हि,&lt;br&gt;&#xA;अर्थ्या तिष्ठति मामिका मतिरसावाजन्मराजन्वती पत्या संयमिनामनेन जगतामत्याहितच्छेदिना । यत्सारस्वतदुग्धसागरसुधासिद्धौषधास्वादिनां प्रस्वापाय न बोभवीति भगवन्मायामहायामिनी ॥ ६० ॥&lt;br&gt;&#xA;अपि च, वयमेतावन्तमनेहसमनेकसहस्रवैतण्डिकमण्डलमण्डितेषु तुण्डीरचोलपाण्ड्यकेरलकर्णाटनेपालमालवगौडलाटादिकटकेष्वखण्डिताहङ्काराः निष्कण्टकेन नीतिघण्टापथेन निगमसञ्चारेषु सञ्चरमाणाः सद्भिरेव जातसख्याः सुख्यामः । किं बहुना?&lt;br&gt;&#xA;आस्तां नाम यतीन्द्रपद्धतिजुषामाजानशुद्धा मतिस्तच्चाव्याजविदग्धमुग्धमधुरं सारस्वतं शाश्वतम् ।&lt;br&gt;&#xA;को वा चक्षुरुदञ्चयेदपि पुरः साटोपतर्कच्छटाशस्त्राशस्त्रिविहारसंभृतरणास्वादेषु वादेषु नः ॥ ६१ ॥&lt;br&gt;&#xA;सेनापतिः - किमुच्यते?&lt;br&gt;&#xA;एकयैव गुरोर्दृष्ट्या द्वाभ्यां वापि लभेत यत् । न तत्तिसृभिरष्टाभिः सहस्रेणापि कस्यचित् ॥ ६२ ॥ अध्यासीनतुरङ्गवक्त्रविलसज्जिह्वाग्रसिंहासनादाचार्यादिह देवतां समधिकामन्यां न मन्यामहे ।&lt;br&gt;&#xA;यस्यासौ भजते कदाचिदजहद्भूमा स्वयं भूमिकां मग्नानां भविनां भवार्णवसमुत्ताराय नारायणः ॥ ६३ ॥&lt;br&gt;&#xA;गुरुः - महाराज, भव्यभाषितेन भवच्चमूपतिना नियमितास्त एते परमतकथकधौरेयाः प्रत्येकमुपतिष्ठन्ताम् ।&lt;br&gt;&#xA;(शिष्यमवलोक्य ।) शृणु सौम्य, श्रुतिशिरःप्रत्यासन्नतया प्रथमसमुत्थितानां सांख्यानां संप्रति स्वमतोपन्यासम् ।&lt;br&gt;&#xA;अमी च,&lt;br&gt;&#xA;कपिलासुरिपञ्चशिखादिमुनिप्रतिपादितसांख्यमतप्रवणाः ।&lt;br&gt;&#xA;प्रकृतिं पुरुषं च विभज्य परं पुरुषं न पठन्त्यघरुद्धधियः ॥ ६४ ॥&lt;br&gt;&#xA;शिष्यः - (स्वगतम् ।) संप्रवृत्तेऽस्मिन्वादे संवननीयाश्चैते प्रथमं सभासदः । (प्रकाशम् ।)&lt;br&gt;&#xA;अक्षय्यशान्तिमकरन्दरसप्रसक्तानभ्यर्थये मुरभिदङ्घ्रिसरोजभृङ्गान् ।&lt;br&gt;&#xA;कामं प्रसीदत यथाऽहमनन्यभावः कर्णामृतानि भवतामवतारयेयम् ॥ ६५ ॥&lt;br&gt;&#xA;(गुरुमवलोक्य सविनयमञ्जलिं बद्ध्वा) भगवन्, भवदाज्ञया प्रतिक्षिपामि तावत्सांख्यान् ।&lt;br&gt;&#xA;प्रधानपुरुषौ यदि प्रकृतियन्त्रितैरादृतौ परः किमपराध्यति श्रुतिसहस्रचूडामणिः ।&lt;br&gt;&#xA;कुतर्कशतकर्कशैर्यदि विभुः प्रतिक्षिप्यते भवत्परिगृहीतमप्यपहरन्तु पाटच्चराः ॥ ६६ ॥&lt;br&gt;&#xA;सेनापतिः - देव,&lt;br&gt;&#xA;विश्वपतिमार्यवचसा सांख्याः संमत्य विगतसंरम्भाः । गणयन्ति पञ्चविंशं षड्विंशं सप्तविंशं वा ॥ ६७ ॥&lt;br&gt;&#xA;राजा - भगवन्, यदि खल्वेते सेश्वरतामानीताः, भजन्तु तावद्भवत्क्षमागोचराः सांख्यास्त्रय्यन्तपार्श्वम् ।&lt;br&gt;&#xA;गुरुः - महाराज, मैवं वादीः । किं तु, अभ्युपगतेश्वराणामपि सांख्यानां प्रायिकसंवादयोगसमयसिद्धपरिच्छिन्नैश्वर्येश्वरपक्षप्रणिहितचक्षुषां प्रतिवक्तव्यमयमादिश्यतामौपनिषदवादी ।&lt;br&gt;&#xA;राजा - आदिष्ट एवायमीदृशेन भगवतो वाक्येन ।&lt;br&gt;&#xA;शिष्यः - य एते योगाख्ये कतिचिदपतन्त्रे पठितिनः प्रजल्पन्त्यैश्वर्यं प्रतिफलनकल्पं भगवतः ।&lt;br&gt;&#xA;स्वतःसिद्धान्बोधप्रशकनबलादीन्गुणगणान्गृणन्तस्त्रय्यन्ताः प्रतिफणितिरेषामवितथा ॥ ६८ ॥&lt;br&gt;&#xA;सेनापतिः - देव,&lt;br&gt;&#xA;कृतं सांख्यकृतान्तस्थैः कृपणैरद्य शिक्षितैः । काणादमतभङ्गाय कार्यमार्यस्य शासनम् ॥ ६९ ॥&lt;br&gt;&#xA;राजा - नियुक्त एवायं भगवता यथार्हं निगमान्तविपक्षपक्षप्रतिक्षेपाय ।&lt;br&gt;&#xA;शिष्यः - महाराज, अनुतिष्ठामि यथानियोगम् । इह हि,&lt;br&gt;&#xA;असद्द्रव्यसृष्टिप्रभृत्यर्थकॢप्त्या श्रुतिप्रक्रियाणामधिक्षेपतश्च ।&lt;br&gt;&#xA;उलूकोपदेशापदेशप्रवृत्तः कथाशेषितोऽसौ कणादप्रणादः ॥ ७० ॥&lt;br&gt;&#xA;(गुरुः सबहुमानमीक्षते ।)&lt;br&gt;&#xA;शिष्यः - (सापहासम्) आकर्ण्यतामिदमत्यद्भुतं महाराजेन ।&lt;br&gt;&#xA;राजा - किं तत्?&lt;br&gt;&#xA;शिष्यः - एते किल कणचरणमतानुवर्तिनः परमानन्दलक्षणं परमपुरुषसाम्यमपहाय पाषाणसाधर्म्यलक्षणं मोक्षमाचक्षते । तथा च कुम्भकर्ण एव विजयते, शाप एव तस्यानुग्रहः स्यात् ।&lt;br&gt;&#xA;राजा - सत्यमेतत् ।&lt;br&gt;&#xA;सेनापतिः - देव,&lt;br&gt;&#xA;अर्धवैनाशिकास्तावदार्येण विमुखीकृताः । अथ वैनाशिकास्त्वेते विनाश्या वेददूषकाः ॥ ७१ ॥&lt;br&gt;&#xA;राजा - (साशङ्कम्) आर्य, पर्याप्तोऽसि तर्केन्द्रजालकोविदानां तथागतानां निरासे?&lt;br&gt;&#xA;शिष्यः - (सामर्षमिव) राजन्, अपर्याप्तास्त्वेते त्वदादिष्टस्य ममैकस्यापि प्रतिक्षेपाय । तथा हि,&lt;br&gt;&#xA;कथयति जडो विश्वं वैभाषिकः क्षणभङ्गुरं परमनुमितं बाह्यं सौत्रान्तिको मतिचैत्र्यतः ।&lt;br&gt;&#xA;तदिदमनृतं योगाचारस्तथा निखिलं परे स्ववचनहताः सर्वे गर्वं त्यजन्ति ममाग्रतः ॥ ७२ ॥&lt;br&gt;&#xA;तथाहि,&lt;br&gt;&#xA;दन्तादन्तिविधानलम्पटधियो दिङ्नागमुख्या जडाः शृण्वन्त्वद्य विपद्यते परमियं शिक्षा भवत्पक्षतः ।&lt;br&gt;&#xA;बुद्ध्वा बोध्यमुदाहरन्ति विशदं बुद्धादयश्चेज्जितं नो चेद्धन्त जितं पुनस्तदिह नस्तूर्यं तु जोघुष्यताम् ॥ ७३ ॥&lt;br&gt;&#xA;सेनापतिः - (सश्लाघम्) देव, परिमितगभीरमक्षोभ्यमिदं पारिषदहृदयङ्गममार्यवचनमुपश्रुत्य पलायिताः सौगतापशदाः दिशंदिशं प्रविशन्ति । अपि त्वयं माध्यमिको नाम बौद्धमतनासीरवीरः कथितमपि दूषणमनादृत्य वैयात्यमात्रावष्टम्भेन पाण्डित्यं प्रख्यापयति । तदयं विशेषतोऽप्युन्मूलयितव्यः, यश्चैवमुद्घोषयति -&lt;br&gt;&#xA;भाषा वैभाषिकाणां शुभमनुभवतु स्वस्ति सौत्रान्तिकेभ्यो योगाचाराः प्रयोगं विजहतु किमु तत्किङ्करैः शङ्कराद्यैः । मिथ्यातत्त्वव्यवस्थाविघटनघटनोद्दण्डशौण्डीर्यचण्डो निस्तत्त्वाद्वैतवादी निरुपधिककथादुर्जयो निर्जिहीते ॥ इति ।&lt;br&gt;&#xA;राजा - आर्य, विश्वमिथ्यात्वव्यवस्थापनो वैतण्डिकपण्डितंमन्यः शून्यवादी पुनः शून्यतां प्रापयितव्यः ।&lt;br&gt;&#xA;गुरुः - भद्र, सावधानमभिदध्याः ।&lt;br&gt;&#xA;शिष्यः - किमत्रावधातव्यम्? अयं खलु जननीवन्ध्यात्वप्रतिज्ञानसंवादिभिरयथायथप्रलापैरात्मनोऽपि मौनमाजन्ममरणमुपपादयिष्यति । अपि च,&lt;br&gt;&#xA;परस्परविघट्टनत्रुटिततर्कशस्त्रच्छटातिरस्कृतचमत्कृतिः स्वयमखण्डि वैतण्डिकः ।&lt;br&gt;&#xA;किमत्र परिशिष्यते किमपि दूषणोद्भावनं स्वतोनिहतमुद्गरप्रहरणप्रयासायते ॥ ७५ ॥&lt;br&gt;&#xA;[नेपथ्ये] पिशाचाः पिशाचाः ।&lt;br&gt;&#xA;सेनापतिः - मैवम् । दिगम्बरास्त्वेते सौगतमतनिरसनसंतोषविषादशबलिताः प्रत्यक्षं परोक्षं च प्रमाणमनुरुन्धानाः प्रतारयन्ति पामरान् ।&lt;br&gt;&#xA;शिथिलोदयसप्तभङ्गिशिक्षाविषमोपन्यसनव्यथाविलक्षाः ।&lt;br&gt;&#xA;मलिनास्त इमे मयूरपिञ्छभ्रमणैरेव विलोभयन्ति मन्दान् ॥ ७६ ॥&lt;br&gt;&#xA;तत्प्रतिक्षेपार्थमयमनुज्ञायतामार्यः ।&lt;br&gt;&#xA;राजा - प्रतिक्षिप्तं विदधतां विहितं प्रतिषेधताम् । क इवात्र प्रतिक्षेपः कार्यः स्ववचनादृते ॥ ७७ ॥&lt;br&gt;&#xA;(गुरुमवलोक्य) भगवन्, अमीषामादित्यस्तम्भनपाषाणस्फोटनप्रतिमाजल्पनादिविप्रलम्भोपायानां भवत्प्रसाद एव प्रतिक्षेपकर्ता ।&lt;br&gt;&#xA;गुरुः - महाराज, तथाविधकुहकवृत्तीनां राजभिरेव दण्डो दातव्यः ।&lt;br&gt;&#xA;शिष्यः - (सापहासम्)&lt;br&gt;&#xA;भक्ष्याभक्ष्यस्वपरसमयस्थापनादूषणादिष्वैकान्त्यं ये जहति विहतिं क्वापि नैते विदन्ति ।&lt;br&gt;&#xA;दैवैरेषां निगमपदवीदूषणोदीर्णरोषैर्दत्तो नूनं स्थिरशिरसिजोल्लुञ्छनेनैव दण्डः ॥ ७८ ॥&lt;br&gt;&#xA;शेषं तु भगवति महाराजे चायतते ।&lt;br&gt;&#xA;राजा - सेनापते, आः कष्टममीषामालोकनम्! उत्सार्यन्तामेते दृष्टिगोचरात् ।&lt;br&gt;&#xA;सेनापतिः - देव, भवत्प्रतापतपनप्रतिहतदृष्टयो दिवाभीता इवानार्याधिष्ठितेषु गिरिगह्वरेषु निभृतं निलीयन्ते ।&lt;br&gt;&#xA;राजा - के पुनरेते क्षपणकादिवदनैगमिकलिङ्गधारिणः किमप्युग्रं व्रतमास्थाय तापसविडम्बिनस्त्रय्यन्तमुपरुन्धते? प्रमथगणानुकारिणः केचित् ।&lt;br&gt;&#xA;गुरुः - एते च नैगमिकधर्मकलमोपमर्दिनः कडङ्गरीया इव दूरतः परिहरणीयाः ।&lt;br&gt;&#xA;शिष्यः - स्वयमेवैते दूरीभवन्ति ।&lt;br&gt;&#xA;कपिलकणादबुद्धकचलुञ्छनतन्त्रकथाकलकलकोविदेषु कथकेषु गलन्मतिषु ।&lt;br&gt;&#xA;मुनिवरसापराधजनमोहनकौतुकिना पशुपतिना यदुक्तमपयान्त्यथ तत्प्रवणाः ॥ ७९ ॥&lt;br&gt;&#xA;सेनापतिः - देव, अमी पुनरार्यवचनमसहमाना दिगम्बरादिवत्केनापि विप्रलम्भोपायेन स्वसिद्धान्तश्रद्धासंवर्धनाय प्रयतन्ते । अत्र तावदिमां प्रत्यायनामाचरन्ति, यदकाण्ड एव वर्षासमयमादिशन्ति ।&lt;br&gt;&#xA;[नेपथ्ये] &amp;lsquo;पलायध्वं पलायध्वम्&amp;rsquo; ।&lt;br&gt;&#xA;राजा - किं किम्? (इत्यवलोकयति)&lt;br&gt;&#xA;सेनापतिः - नान्यत्किञ्चित् ।&lt;br&gt;&#xA;अक्ष्णोरञ्जनवर्तिका यवनिका विद्युन्नटीनामियं स्वर्गङ्गायमुना वियज्जलनिधेर्वेलातमालाटवी ।&lt;br&gt;&#xA;वर्षाणां कबरी पुरन्दरदिशालङ्कारकस्तूरिका कंदर्पद्विपदर्पदानलहरी कादम्बिनी जृम्भते ॥ ८० ॥&lt;br&gt;&#xA;किं च, प्रत्यग्रप्रतिबुध्यमानकलिकानीरन्ध्रनीपाटवीनिःसाधारणनिःसरन्मधुसुधासौरभ्यसारस्पृशः ।&lt;br&gt;&#xA;क्रोडादम्बुमुचां क्षरन्ति कतिचित्क्रोडीकृता दन्तिभिः धारासिक्तवसुन्धरासुरभयो जञ्झासमीराङ्कुराः ॥ ८१ ॥&lt;br&gt;&#xA;(सर्वे ससंभ्रमाद्भुतमवलोकयन्ति)&lt;br&gt;&#xA;राजा - भगवन्, किमस्त्येषां प्रतीकारः?&lt;br&gt;&#xA;गुरुः - किमस्माभिरत्र यतितव्यम्?&lt;br&gt;&#xA;स कैटभतमोरविर्मधुपरागजञ्झामरुद्धिरण्यगिरिदारणस्त्रुटितकालनेमिद्रुमः ।&lt;br&gt;&#xA;किमत्र बहुना भजद्भवपयोधिमुष्टिन्धयः कथं न भवति स्वयं कपटकर्मनिर्मूलनः ॥ ८२ ॥&lt;br&gt;&#xA;सर्वे - (सहर्षविस्मयम्) प्रसन्नाः खल्वेता दिशो विदिशश्च ।&lt;br&gt;&#xA;गुरुः - भक्तजनवत्सले भगवति प्रसेदुषि किं नाम न प्रसीदति?&lt;br&gt;&#xA;राजा - भगवन्, अमी पुनः सात्वतं शास्त्रमधीयानास्त्रय्यन्तवादिभिरैक्यमिवापन्ना बल्बजप्रायबहुविधविद्याजल्पविमुखीकृतमानसा बहिरन्तश्च शुद्धाः श्वेतद्वीपवासिन इव शुभंयवः पुरुषास्तामिमामौपनिषदीं परिषदमुपजिगमिषन्ति ।&lt;br&gt;&#xA;अपि च,&lt;br&gt;&#xA;परमपुरुषप्रत्यासत्त्या विमुक्तपृथग्जनास्तदभिगमनोपादानाद्यैरवन्ध्यमनोरथाः ।&lt;br&gt;&#xA;नमति दिविषद्वर्गे नाथप्रभावसमीक्षया जहति त इमे मानाटोपं परस्परजीविताः ॥ ८३ ॥&lt;br&gt;&#xA;किमेतन्मते प्रतिवक्तव्यमस्त्यार्यस्य?&lt;br&gt;&#xA;गुरुः - (मूर्धानमान्दोलयन्कर्णौ पिधाय) न खलु न खलु ।&lt;br&gt;&#xA;न बाधः प्रतिरोधो वा वेदसात्त्वतयोर्मिथः । कुदृशां तद्भ्रमो वार्यः श्रुत्योरिव परीक्षकैः ॥ ८४ ॥&lt;br&gt;&#xA;शिष्यः - तदहं वारयामि । शृण्वन्तु च परमपुरुषप्रणीते पञ्चरात्रतन्त्रे तन्त्रान्तरवत्प्रादेशिकदोषोत्प्रेक्षकाः पण्डितंमन्याः -&lt;br&gt;&#xA;आरोहन्त्वनवद्यतर्कपदवीसीमादृशां मादृशां पक्षे कार्तयुगे निवेशितपदाः पक्षे पतद्भ्यः परान् । सर्वानुश्रवसारदर्शिसशिरःकम्पद्विजिह्वाशनक्रीडाकुण्डलमौलिरत्नघृणिभिः सारात्रिकाः सूक्तयः ॥ ८५ ॥&lt;br&gt;&#xA;निरूपितं हि सात्वतप्रामाण्यं निखिलनिगमव्यसनव्यसनिना मतिमन्थाननिर्मथितनिगमसिन्धुसमुदितमहाभारतचन्द्रचन्द्रिकानिरवशेषमुषितभुवनभवनोदरतिमिरेण बादरायणेन भगवता नारायणेन । तत्र च,&lt;br&gt;&#xA;स्वतः सर्वावेक्षी श्रुतिशतशिरस्त्राणचरणः स्वभृत्यान्नस्त्रातुं यदिदमनघं तन्त्रमकृत ।&lt;br&gt;&#xA;इदं श्रेयः पुण्यं हिततममितीव व्यपदिशन्मुनिः पाराशर्यः प्रकटयति मानं तदखिलम् ॥ ८६ ॥&lt;br&gt;&#xA;सेनापतिः - देव, अपर इवायं पाराशर्यः पञ्चरात्रतन्त्रं प्रतिष्ठापितवान् ।&lt;br&gt;&#xA;राजा - भगवन्, गुरुकुमारिलमतानुसारिणः किमेते निरसनीया भवच्छिष्येण?&lt;br&gt;&#xA;गुरुः - महाराज, अमी पुनरागमाभिरक्षणप्रवृत्ता वेदान्तपरित्यागिनस्तोषयितव्या भीषयितव्याश्च ।&lt;br&gt;&#xA;शिष्यः - (सापहासम् ।)&lt;br&gt;&#xA;निरस्ताखिलदोषेषु निगमान्तेषु सत्स्वमी । कथं सदसि मीमांसाकबन्धमनुरुन्धते ॥ ८७ ॥&lt;br&gt;&#xA;अयं खल्वखिलवैदिकसदःशिखामणीनामध्यात्मविदां निर्णयः, पापवत्परित्यक्तकाम्यधर्मैर्नित्यनैमित्तिकानुष्ठाननिष्णातैर्विष्णुभक्तैर्भवितव्यमिति । अत एव कर्मब्रह्ममीमांसयोरैकशास्त्र्यमामनन्ति सन्तः ।&lt;br&gt;&#xA;राजा - (सपरितोषम्) भगवन्, यथाश्रुतं यथाहृदयमुपपाद्य स्वपक्षं रक्षता परपक्षांश्च प्रतिक्षिपता प्रशमितनिगमान्तखेदेन भवदन्तेवासिना स्थूणानिखननन्यायेन स्थिरीकृतमिदं सम्यग्ज्ञानम् । तथाप्यामुक्तनिगमकञ्चुकानाममुक्तबाह्यवर्त्मनां कथं प्रतीकारः?&lt;br&gt;&#xA;गुरुः - (सान्तर्हासम्)&lt;br&gt;&#xA;नियत्या वैयात्यान्निगमपदवीमुज्झितवतां परेषामेतेषां परिहसनगुम्भार्हवचसाम् ।&lt;br&gt;&#xA;पुरन्ध्रीसंभाव्यस्वमतरुचिनीरन्ध्रितधियामहङ्कारं सोढुं प्रभवति कथङ्कारमवनिः ॥ ८८ ॥&lt;br&gt;&#xA;शिष्यः - महाराज, छिन्नमूलाः खल्वेते बाह्यनिरसनेन । तथा हि,&lt;br&gt;&#xA;गाथा ताथागतानां गलति गमनिका कापिली क्वापि लीना क्षीणा काणादवाणी द्रुहिणहरगिरः सौरभं नारभन्ते ।&lt;br&gt;&#xA;क्षामा कौमारिलोक्तिर्जगति गुरुमतं गौरवाद्दूरवान्तं का शङ्का शङ्करादेर्भजति यतिपतौ भद्रवेदीं त्रिवेदीम् ॥ ८९ ॥&lt;br&gt;&#xA;अथवा, पारिप्लवविविधपरिकल्पनाकल्लोलकलहजनितसितासितविकल्पविप्लवेन सिद्धिकामजनमोहनप्रवृत्तांस्तानिमान्प्रतिक्षिपामि ।&lt;br&gt;&#xA;[सहस्तास्फालनं विहस्य]&lt;br&gt;&#xA;अविद्यामाहात्म्यादनहमिदमर्थे जगदिदं गृणन्त्येते भातं गगन इव गन्धर्वनगरम् ।&lt;br&gt;&#xA;अवन्ध्यैर्व्याघातैरतिपतितविन्ध्यद्रढिमभिर्निबन्ध्यास्ते वन्ध्यासुतनृपतिवैतालिकगणे ॥ ९० ॥&lt;br&gt;&#xA;अपि च, निध्यायन्त्वनसूयवः शुभगुणं निर्दोषमाराध्यमित्यध्वा विश्वविशेषशून्यकथकैरप्यादितः स्वीकृतः ।&lt;br&gt;&#xA;यद्यर्थस्थितिरेतदेकशरणा सप्रत्यवायो भवत्यध्यक्षादिविरुद्धनिर्गुणकथानिर्वाहगर्वाहवः ॥ ९१ ॥&lt;br&gt;&#xA;अतः स्थाने खलु मेघनादवदङ्करितविश्वव्यामोहनेन शङ्करदत्तेन केनापि मायातन्त्रेण समानाधिकरणोपप्लवमाचरतामाचरिततमःप्रवृत्तीनामनवरतकर्बुरप्रकृतीनां कलिब्रह्ममीमांसकानामेतेषां निरासाय लक्ष्मणाचार्यप्रादुर्भावः । हन्त! परिगृहीतपौण्ड्रकाद्वैतानाममीषां नित्यमुक्तवादोऽपि नित्यमुक्तवादतामापादयति । तथा हि,&lt;br&gt;&#xA;मुक्तस्य नित्यमविशिष्टतनोरपूर्वां मुक्तिं प्रकल्पयितुमात्तविचारयत्नः ।&lt;br&gt;&#xA;स्वप्नप्रसूनमकरन्दरसस्य मन्ये स्वादुत्वमन्यदुपपादयितुं क्षमेत ॥ ९२ ॥&lt;br&gt;&#xA;आलक्ष्यतामयं रजनिचरवंशबान्धवानां राहुमीमांसकानां सुभगाभिक्षुकन्यायः, यदेते निगमान्तपरित्यागिनः परानधिक्षिपन्ति प्रतिक्षिपन्ति च स्वयमेव निगमान्तान् । अतः सभाकम्पाभावप्रतिपादकजडपुरुषप्रयुज्यमानभसापङ्काभाववचनवदपहास्यवचसाममीषां प्रतिक्षेपेऽप्यपत्रपामहे । श्रुतयस्तु त्रिभुवनसंरक्षणे प्रवृत्ताः प्रतिक्षिपन्ति । यदपि चैतेषां चिदचिदीश्वरयाथार्थ्यतस्कराणामन्तिमयुगमस्करिणां नित्यानित्यवस्तुविवेकादिसाधनचतुष्टयमभिदधति, तच्च तत्त्वातत्त्वविवेकाभावः रागद्वेषादिसाधनसंपत् लौकिकवैदिककर्मानुष्ठानवैमुख्यं बुभुक्षुत्वं चेति यथानुष्ठानं विपरिणामेन परिहसन्ति सन्तः ।&lt;br&gt;&#xA;गुरुः - भद्र, किमत्र विस्तरेण ।&lt;br&gt;&#xA;शिष्यः - भगवन्, पक्षान्तरमपि प्रतिक्षिपामि ।&lt;br&gt;&#xA;यदि भास्करयादवप्रकाशौ निगमान्तस्थितिनिर्णयप्रवीणौ । अपरैः किमिवापराद्धमार्यैरयथाभाषणचातुरीधुरीणैः ॥ ९३ ॥&lt;br&gt;&#xA;अत एव निर्गुणब्रह्मवादिनां प्रच्छन्नबौद्धप्रसिद्धिवदनयोरपि जैनगन्धिवेदान्तिनामधेयमनुशोश्रूयामहे । इदं किल निखिलोपनिषदेकरहस्यम् (दैकरस्यम्) ।&lt;br&gt;&#xA;मिथो भेदं तत्त्वेष्वभिलपति भेदश्रुतिरतो विशिष्टैक्यादैक्यश्रुतिरपि च सार्था भगवती ।&lt;br&gt;&#xA;इमावर्थौ गोप्तुं निखिलजगदन्तर्यमयिता निरीशो लक्ष्मीशः श्रुतिभिरपराभिः प्रणिदधे ॥ ९४ ॥&lt;br&gt;&#xA;राजा - ब्रह्मन्, तत्त्ववृत्तोभयभ्रष्टपाषण्डगणसङ्कुलः । कृती भवति कालोऽयं कृतिना संप्रति त्वया ॥ ९५ ॥&lt;br&gt;&#xA;शिष्यः - महाराज, सर्वमेतद्भगवतः प्रसादेन । अद्य हि,&lt;br&gt;&#xA;कणादपरिपाटिभिः कपिलकल्पनानाटकैः कुमारिलकुभाषितैर्गुरुनिबन्धनग्रन्थिभिः ।&lt;br&gt;&#xA;तथागतकथाशतैस्तदनुसारिजल्पैरपि प्रतारितमिदं जगत्प्रगुणितं यतीन्द्रोक्तिभिः ॥ ९६ ॥&lt;br&gt;&#xA;किं च,&lt;br&gt;&#xA;मुकुन्दाङ्ध्रिश्रद्धाकुमुदवनचन्द्रातपनिभा मुमुक्षामक्षोभ्यां दधति मुनिबृन्दारकगिरः ।&lt;br&gt;&#xA;स्वसिद्धान्तध्वान्तस्थिरकुतुकदुर्वादिपरिषद्दिवाभीतप्रेक्षादिनकरसमुत्थानपरुषाः ॥ ९७ ॥&lt;br&gt;&#xA;सेनापतिः - देव, वशंवदवचोवृत्तिर्वादाहवमहारथः । परिभूतविपक्षोऽसौ पारितोषिकमर्हति ॥ ९८ ॥&lt;br&gt;&#xA;शिष्यः - सेनापते,&lt;br&gt;&#xA;दयया देशिकेन्द्रस्य दृष्ट्या चास्य महीपतेः । परितोषेण चैवं ते प्राप्तोऽहं पारितोषिकम् ॥ ९९ ॥&lt;br&gt;&#xA;राजा - भगवन्, प्रियहितमेवासौ वदति ।&lt;br&gt;&#xA;सेनापतिः - ततश्च,&lt;br&gt;&#xA;सभाजयितुमिच्छामि प्रत्यक्षितसभाजयम् । एनं भगवतश्छात्रमेकभक्त्या परिष्कृतम् ॥ १०० ॥&lt;br&gt;&#xA;शिष्यः - महाराज, भगवन्त एव संभावनामर्हन्ति ।&lt;br&gt;&#xA;गुरुः - त्वमपि मन्नियोगेन ।&lt;br&gt;&#xA;राजा - भगवन्,&lt;br&gt;&#xA;त्रय्यन्तस्थापकोऽयं दृढतरममुना तत्त्वदृष्टिश्च दिष्टा दिष्ट्या चादिष्टमेतदिशि दिशि लडहो डिण्डिमस्ताडनीयः ।&lt;br&gt;&#xA;शुष्कोपन्यासशिक्षापटिमकटुरटद्वैरिविद्वत्करोटीकुट्टाकक्रीडमष्टापदकटकमसौ वामपादे बिभर्तु ॥ १०१ ॥&lt;br&gt;&#xA;[इति कटकं ददाति]&lt;br&gt;&#xA;शिष्यः - (गुरुमवलोकयति)&lt;br&gt;&#xA;गुरुः - अस्त्वेवम् । अलङ्घनीया खलु राजाज्ञा ।&lt;br&gt;&#xA;शिष्यः - यदाज्ञापयति भगवान् । (इति कटकमादत्ते)&lt;br&gt;&#xA;गुरुः - आयुष्मन्, अवधार्यतामिदमद्यप्रभृति ते कर्तव्यम् ।&lt;br&gt;&#xA;सत्कारकीर्तिधनलब्धिषु निर्व्यपेक्षः प्रश्नोचितेषु परया कृपया प्रसीदन् ।&lt;br&gt;&#xA;सत्तर्कतन्त्रपरिकर्मितमाशरीराच्छारीरकप्रवचनव्रतमाद्रियेथाः ॥ १०२ ॥&lt;br&gt;&#xA;शिष्यः - यदादिशति भगवान् ।&lt;br&gt;&#xA;[नेपथ्ये] गम्यतां गम्यताम् । आः कष्टमापतितम् ।&lt;br&gt;&#xA;रागद्वेषाभिख्यया ख्यातपूर्वौ मूढावेतौ दानवौ मोहभृत्यौ ।&lt;br&gt;&#xA;निष्प्रत्यूहं निर्जिहाते विरक्तिं बन्दीकर्तुं विष्णुभक्त्या समेताम् ॥ १०३ ॥&lt;br&gt;&#xA;[सर्वे ससंभ्रममाकर्णयन्ति ।]&lt;br&gt;&#xA;राजा - भगवन्, अद्य खलु शान्तिकर्मणि वेतालोदयः संवृत्तः । तत्साधयन्तु भवन्तः समीहितसमर्थनाय । वयमपि वैरिबलनिर्मूलनाय संप्रति यतामहे ।&lt;br&gt;&#xA;[इति निष्क्रान्ताः सर्वे ।]&lt;br&gt;&#xA;इति श्रीकवितार्किकसिंहस्य सर्वतन्त्रस्वतन्त्रस्य श्रीमद्वेङ्कटनाथस्य वेदान्ताचार्यस्य कृतिषु सङ्कल्पसूर्योदयनाटके (प्रतिमतभङ्गो नाम) द्वितीयोऽङ्कः ।&lt;/p&gt;</description>
    </item>
    <item>
      <title>03</title>
      <link>https://vishvAsa.github.io/rAmAnujIyam/kAvyam/rUpakam/sankalpa-sUryodayaH/mUlam/03/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAnujIyam/kAvyam/rUpakam/sankalpa-sUryodayaH/mUlam/03/</guid>
      <description>&lt;pre&gt;&lt;code&gt;तृतीयोऽङ्कः  &#xA;&lt;/code&gt;&lt;/pre&gt;&#xA;&lt;p&gt;[ततः प्रविशतो रागद्वेषौ ।]&lt;br&gt;&#xA;रागः - सखे, त्वत्सहायस्य मे स्वामिकार्यनिर्वर्तनं सिद्धप्रायमिति निश्चिनोमि ।&lt;br&gt;&#xA;द्वेषः - वयस्य, त्वद्विरुद्धविषयविवेकसंरम्भनिरोधेन त्वदेककार्य एव ह्यहमादिष्टोऽस्मि महाराजेन ।&lt;br&gt;&#xA;रागः - सखे, अन्यदपि तावदवसरोचितमाज्ञप्तिगोचरमावेदयामि ।&lt;br&gt;&#xA;विवेककुहनाबलाद्व्यतिहतेषु बाह्येष्वसौ त्रिवर्गपदवी परं शरणमद्य मोहश्रियः ।&lt;br&gt;&#xA;विरक्तिमिह तापसीं व्यपनयामि दूरादहं विमथ्य विनिवर्त्यतां सपदि विष्णुभक्तिस्त्वया ॥ १ ॥&lt;br&gt;&#xA;संभवति च सर्वथा सर्वतः प्रसारिताभ्यां स्वर्गापवर्गगुणदोषजालाभ्यां तयोरुपरोधः । अहं पुनर्मायासहस्रवेदी मारीचमैथिलीन्यायेन विरक्तिं तावत्तपस्विनीं विप्रलभे । भवतस्तु विष्णुभक्तिविमथने पौलस्त्य एव प्रमाणम् ।&lt;br&gt;&#xA;द्वेषः - अथ किम्?&lt;br&gt;&#xA;रागः - यद्यपि त्रय्यन्तवादिना महामोहसौवस्तिकानामग्रगण्या हिरण्यासुरपुरोहिता इव धरण्यामवतीर्णाः कबन्धमीमांसकाः प्रतिक्षिप्ताः, तथाऽपि तन्मतमेव सोपपत्तिकमुत्तम्भयन्स्वामिकार्यं निर्वर्तयामि ।&lt;br&gt;&#xA;द्वेषः - स्थाने खलु भवतः समारम्भः, यदिह नास्तिक्यसंवर्धकानां महामोहसैनिकधुरंधराणां नासीरविजयपताका निरीश्वरमीमांसा समालम्ब्यते ।&lt;br&gt;&#xA;रागः - अल्पमस्थिरमानन्दमिच्छतो यदि रागिता । अनन्तस्थिरकामस्य विरक्तिः कस्य कीदृशी ॥ २ ॥&lt;br&gt;&#xA;स्वस्यैवाप्तिः सुखमिति मृषा स्वेतरस्यानुभूतौ कामादन्यः क इव घटते मोक्षनामा पुमर्थः ।&lt;br&gt;&#xA;तस्मादस्मद्बहुमतनिरध्यक्षमीमांसकोक्तः(क्त्या) स्वेच्छानृत्यद्बहुगुणनिधिः स्वर्ग एवापवर्गः ॥ ३ ॥&lt;br&gt;&#xA;द्वेषः - किमुच्यते? अयं पुनर्महामोहतन्त्रपारदृश्वभिः परमार्थोपदेशिभिस्सावधाननिपुणनिरूपितसंप्रदायपरंपरासमधिगतोऽर्थः&lt;br&gt;&#xA;प्रपञ्चकृतकञ्चुकं यदि परं महः प्राप्यते न दुःखमपहस्तितं भवति नैकधोपप्लवात् ।&lt;br&gt;&#xA;अथैकमखिलोज्झितं न खलु भोग्यतामेति तत्ततो निगममस्तकैर्निगदमात्रशेषैः स्थितम् ॥ ४ ॥&lt;br&gt;&#xA;रागः - सखे, साधु भाषितम् । नूनमीदृशेन वचसा दवदहनदन्दह्यमानतरुशिखरकुलायकुहरनिष्क्रान्ता विहङ्गपङ्क्तिरिव विष्णुभक्तिरपसर्पति । अद्य खल्वनादिभोगवासनाजालजटिलबुद्धेरात्मनः कथं नाम निर्विवेको विवेकः संसारजिहासां साधयिष्यति? प्रत्युत दिव्यभौमयुवतिगुणापह्नवकुतूहली तद्गुणैरेव निबिडं निबध्यते । पश्य तावदमृतोद्भवाः परलोकतिलकभूताः पद्मलोचनाः । यासाम्,&lt;br&gt;&#xA;स्मेरेण स्तनकुड्मलेन भुजयोर्मध्यं तिरोधित्सितं नेत्रेण श्रवणं लिलङ्घयिषितं नीलोत्पलश्रीमुषा ।&lt;br&gt;&#xA;अङ्गं सर्वमलञ्चिकीर्षितमहो भावैः स्मराचार्यकैस्तन्वीनां विजिगीषितं च वयसा धन्येन मन्ये जगत् ॥ ५ ॥&lt;br&gt;&#xA;तिष्ठतु तावदभिनवयौवनविजृम्भणम् । परामृश्यतां पुनर्विभ्रमावेशः ।&lt;br&gt;&#xA;अभिनयति यथार्थान्भ्रूपताका पुमर्थान्गतिरपि गतिमन्यां मन्यते गर्हणीयाम् ।&lt;br&gt;&#xA;मदकलुषितमन्तर्मन्मथाद्वैतगर्भामुपनिषदमधीते लोचनं लोलतारम् ॥ ६ ॥&lt;br&gt;&#xA;द्वेषः - (सहर्षामर्षम्) सखे, विश्वपुरुषार्थविशेषविद्भिस्त्वन्मतप्रतिष्ठापकैः कामकामैरेभिः कक्षीकृतं महानन्दलक्षणं मोक्षतया महर्षिविशेषभाषितं पुरन्दरपुरीभुजिष्याभोगमवधूय विपश्चितामपि क एवायं विप्रतिषिद्धवादः?&lt;br&gt;&#xA;सर्वाधारः कथं नु स्यात्सर्वदोषविवर्जितः । तथैव सर्वकामार्थी निरपेक्षः कथं प्रभुः ॥ ७ ॥&lt;br&gt;&#xA;रागः - सखे, न चैतावदेव ।&lt;br&gt;&#xA;मधुभरितहेमकुम्भीमधुरिमधुर्यौ पयोधरौ सुदृशाम् ।&lt;br&gt;&#xA;पिशितमिति भावयन्तः पिशाचकल्पाः प्रलोभयन्ति जडान् ॥ ८ ॥&lt;br&gt;&#xA;(आकाशे) किं ब्रूथ? किं न तथेति? अहह! अन्धानां कथमभिलप्यते पयसो नैर्मल्यम्?&lt;br&gt;&#xA;द्वेषः - अहो महानयमध्यात्माभिनिवेशो विवेकपरतन्त्राणां वेतालानाम्! अथवा युक्तमेवैतत् । न खलु बधिराणां कुतूहलमातनोति कोकिलालापः । तिष्ठन्त्वते । विवेक एव तावज्जेतव्यः । यतः,&lt;br&gt;&#xA;विवेकविजयादेव विद्वत्परिषदो जयः । उपघ्नतरुविच्छेदे न किमुच्छिद्यते लता ॥ ९ ॥&lt;br&gt;&#xA;रागः - साधु विचिन्तितम् ।&lt;br&gt;&#xA;द्वेषः - (सोच्चैर्हासम्)&lt;br&gt;&#xA;अनघगुणौघमेकमवधूतसमाभ्यधिकं स्ववितरणीयसर्वपुरुषार्थमुपास्तिपदम् ।&lt;br&gt;&#xA;उपनिषदूषरान्तरुपवर्तनधूसरधीर्न खलु विवेक एष मयि तिष्ठति साधयिता ॥ १० ॥&lt;br&gt;&#xA;(नेपथ्ये) कः कोऽत्र भोः?&lt;br&gt;&#xA;उभौ - (कर्णं दत्त्वा सभयसंभ्रमम्) आः कष्टमापतितम्! नरपतिनियोगनिर्वाहकौ कथमावां भविष्यावः? हन्त विपरिवृत्तमिवास्माकं भागधेयम्! अद्य हि,&lt;br&gt;&#xA;अतिक्रम्य दुरुच्छेदामास्माकीं गुणवागुराम् । विरक्तिर्विष्णुभक्तिश्च विवेकस्थानमृच्छतः ॥ ११ ॥&lt;br&gt;&#xA;स चैष नूनं विरक्तिविष्णुभक्तिभ्यां प्रोत्साहितो देव्या सुमत्या दत्तहस्त इतोऽभिसमेति । जितकाशिनश्चामुष्य संनिधाने मन्दभाग्यैर्नास्माभिः स्थातव्यम् । जीवन्तो हि भद्राणि पश्यन्ति । अस्मदवरजाभ्यामपि कामक्रोधाभ्यामविलम्बितकारिभ्यां विलम्बनीयम् । काले हि सर्वं संपद्यते । न चानेन व्यवसायसहायेन दुर्जयः कश्चित् । एवं च नूनमापत्स्यते राजकृत्यम् ।&lt;br&gt;&#xA;धिग्धिग्वासवशम्भलीनयनयोरालोलमालोकितं धिग्धिङ्मान्मथकार्मुकं युधि सदा टङ्कारसाडम्बरम् ।&lt;br&gt;&#xA;धिग्धिक्पञ्चमपाठकान्परभृतो धिग्धिक्किमन्यैर्जडैः शृङ्गारागमरङ्गमण्टपनटीं मोहेन्द्रवीरश्रियम् ॥ १२ ॥&lt;br&gt;&#xA;अद्य हि,&lt;br&gt;&#xA;निर्जित्य मोहमसुरेन्द्रमिवामरेन्द्रो बद्धस्य मङ्क्षु पुरुषस्य विमोक्षणेन ।&lt;br&gt;&#xA;अश्रूण्यकृत्रिमगिरामभिषङ्गजातान्यानन्दजैर्विपरिवर्तयिता विवेकः ॥ १३ ॥ [इति वदन्तौ निष्क्रान्तौ ।]&lt;br&gt;&#xA;इति शुद्धविष्कम्भः ।&lt;br&gt;&#xA;[ततः प्रविशति विवेकः सुमतिश्च ।]&lt;br&gt;&#xA;विवेकः - देवि, समाश्वसिहि समाश्वसिहि । प्ररप्रयुक्तपाटच्चरभयापनोदनेन विरक्तिविष्णुभक्ती त्वत्सकाशं प्रापिते ।&lt;br&gt;&#xA;सुमतिः - (दीर्घं निश्वस्य) णाह, तह वि अज्ज वि किं होज्जत्ति तरळहिअआ किं भणामि? पच्छण्णआरिणो खु राअद्देसा ओसरं पेक्खन्ति । [नाथ, तथापि अद्यापि किं भवेदिति तरलहृदया किं भणामि? प्रच्छन्नचारिणौ खलु रागद्वेषाववसरं प्रेक्षेते ।]&lt;br&gt;&#xA;विवेकः - भीरु, मा ते भूदिह मनोदौर्बल्यम् । किमस्माकमपि संनिधौ रागद्वेषयोरवकाशः? अपि च,&lt;br&gt;&#xA;अनुचितपदवीभिश्चिन्तयित्वा प्रयातान्यलमलमतिमात्रैरद्य बाले विषादैः ।&lt;br&gt;&#xA;उपनिषदमुदारामुद्वमन्क्वापि लक्ष्ये शरणमुपगतान्नस्त्रायते शार्ङ्गधन्वा ॥ १४ ॥&lt;br&gt;&#xA;सुमतिः - (सविषादं संस्कृतमाश्रित्य ।) आर्यपुत्र,&lt;br&gt;&#xA;सर्गेषु प्रतिसंचरेषु बहुशः स्वर्गे तथा दुर्गतौ जाग्रत्स्वप्नसुषुप्तिमुग्धिमरणावस्थासु दुःस्थासु च ।&lt;br&gt;&#xA;दुःख्यन्प्रस्तरवद्भयन्बहुपशुः सुख्यन्नसौ देहभृत् दग्धादग्धसजीवितद्रुमदशादीनो दरीदृश्यते ॥ १५ ॥&lt;br&gt;&#xA;अपि च,&lt;br&gt;&#xA;विचित्रजवविश्वकृद्विहृतिमारुतप्रेरणाविभक्तभवितव्यताविपिनसिन्धुविष्फूर्तिभिः ।&lt;br&gt;&#xA;जटालवृजिनाविले जवनयौवनास्वादने जरामरणभीषणे जगति जन्तुरावर्त्यते ॥ १६ ॥&lt;br&gt;&#xA;विवेकः - (सानुशयम्) देवि, सत्यमिदमितः पूर्वम् । अद्य खलु अपुनरावृत्तिवर्तनीमारुरुक्षतः पुरुषस्य चिरकालसंचितपुण्यसंचयविशेषमाकर्णय ।&lt;br&gt;&#xA;पातत्रासनिरीक्षणप्रशमितस्वर्वासदुर्वासना पुंसः संप्रति शेमुषी निरवधिं पुष्णाति तृष्णां परे ।&lt;br&gt;&#xA;अर्थित्वे मतिकश्मलप्रचलितेऽप्येवं प्रतिष्ठापिते सामर्थ्यं च समाधिसीम्नि नियतावस्थं व्यवस्थाप्यते ॥ १७ ॥&lt;br&gt;&#xA;अपि च, प्रतिक्षिप्तावद्यप्रवरगुणनिर्धारणभुवा परप्रेम्णा जुष्टो भवभृदधुना भाग्यवशतः ।&lt;br&gt;&#xA;अभिन्नास्वादानाममृतलहरीणामिव धियां विकल्पं विज्ञाता विधिपवनवैषम्यजनितम् ॥ १८ ॥&lt;br&gt;&#xA;अयं च परमपुरुषचरणारविन्दमकरन्दमधुकरो बृन्दारकनगरमपि नरकमिव परं निश्चेष्यति । अत्र च,&lt;br&gt;&#xA;भवपथकथारागे भग्ने गतागतचिन्तया परमपुरुषप्रेप्सालाभे तदद्भुतबोधनात् ।&lt;br&gt;&#xA;गुणगणभिदासंभेदाभ्यामुपस्कृतविग्रहे क्षममिह परं विद्यावर्गे विमोहनिवर्तनम् ॥ १९ ॥&lt;br&gt;&#xA;इह च मोहप्रशमनं दिङ्मात्रेणोदाहरामि ।&lt;br&gt;&#xA;समाना मुक्तिश्चेन्न खलु घटते साधनभिदा न चेत्स्वर्गन्यायस्तरतमतयान्याभिमतया ।&lt;br&gt;&#xA;प्रमाणप्रागल्भ्यप्रणिधिमवधूय प्रलपतामतिक्षीबः क्षोभः स्वमतिविहतेरेव निहतः ॥ २० ॥&lt;br&gt;&#xA;एवमपि ये मुह्यन्ति ते मुह्यन्त्येव । न खलु सहस्रैरपि सलिलकुम्भैर्बलिभुजः प्रक्षाल्यमाणा वलर्क्षतां प्रतिपद्यन्ते । दुर्वादिगर्वसर्वस्वनिर्वापकैः सर्वज्ञबुद्धिवेदिभिर्वर्णितं निर्विशङ्कमखिलमधिगम्य सर्वेश्वरं निर्विशन्ति सन्तः ।&lt;br&gt;&#xA;सुमतिः - (सश्लाघम्) णाह, पडिठ्ठाविअम्हि दाणिं पमाणप्पणअपेसळेण तुम्हभासिएण । पडिबुद्धजणसंभावणिज्जे पमाणउत्तन्दणिरिक्खणम्मि समब्भहिअदरिद्दं खु तुह माहप्पं । दाणिं किळ,&lt;br&gt;&#xA;कप्पारम्भपअण्डतण्डवकळाकीळन्तकाळन्तअख्खोहुव्वेळकवद्दसिन्धुळहरीधूअन्तचन्दप्पहं ।&lt;br&gt;&#xA;एक्कैक्कक्खरणिय्यणिब्भरसुहासन्दोहसन्तोसिआ अम्मेळन्ति भुअङ्गिआ तुह जसं वेळन्तसेळन्तरे ॥&lt;br&gt;&#xA;[नाथ, प्रतिष्ठापितास्मि इदानीं प्रमाणप्रणयपेशलेन युष्मद्भाषितेन । प्रतिबुद्धजनसंभावनीये प्रमाणवृत्तान्तनिरीक्षणे समाभ्यधिकदरिद्रं खलु तव माहात्म्यम् । इदानीं किल,&lt;br&gt;&#xA;कल्पारम्भप्रचण्डताण्डवकलाक्रीडत्कालान्तकक्षोभोद्वेलकपर्दसिन्धुलहरीधूयमानचन्द्रप्रभम् ।&lt;br&gt;&#xA;एकैकाक्षरनिर्यन्निर्भरसुधासन्दोहसन्तोषिता आम्रेडयन्ति भुजङ्गिकास्तव यशो वेलान्तशैलान्तरे ॥ २१ ॥]&lt;br&gt;&#xA;(विद्यामाहात्म्यमनुचिन्त्य सहर्षरोमाञ्चम्)&lt;br&gt;&#xA;जिम्भाअन्तदइच्चमद्दणदआसळ्ळोअसोतस्सिणीवीईसीअळसाहुसुद्धसुहआ सोहन्ति विज्जा इमा ।&lt;br&gt;&#xA;जाणं कं वि भवग्गिदाविअजणो घेत्तूण चिन्ताणिअं मुत्तिं पेख्खइ हत्थमज्झणिहिअं मोहम्मि सन्ते चिअ ॥ [जृम्भमाणदैत्यमर्दनदयास्वर्लोकस्रोतस्विनीवीचीशीतलसाधुशुद्धसुभगाः शोभन्ते विद्या इमाः ।&lt;br&gt;&#xA;यासां कामपि भवाग्नितापितजनो गृहीत्वा चिन्तानीतां मुक्तिं प्रेक्षते हस्तमध्यनिहितां मोहे सत्येव ॥ २२ ॥]&lt;br&gt;&#xA;विवेकः - किमुच्यते? अवरोपितप्रायः खलु पुरुषस्य चिन्ताभारः । अपि चास्य संसारदोषदर्शनसातत्यसमुत्थितादपि परब्रह्मदिदृक्षासंरम्भजृम्भितं परमवैराग्यमुपधानीभवति । तथा हि,&lt;br&gt;&#xA;निषिद्धं विद्यार्थादधिकमपि काम्यं च विजहत्परप्रीत्यै कर्म प्रतिनियतमादाय मुदितः ।&lt;br&gt;&#xA;शुभश्रद्धादुग्धोदधिनवसुधोल्लासललिते समाधावाधातुं त्वरयति मुनिः संप्रति मनः ॥ २३ ॥&lt;br&gt;&#xA;अपि च,&lt;br&gt;&#xA;विलक्षोपक्षिप्तं विषयरसगन्धर्वनगरप्रशंसायाथार्थ्यं प्रणिदधति चित्तेऽपि तनुभृत् ।&lt;br&gt;&#xA;मया दत्ते हस्ते मतिकलुषमुल्लङ्घ्य तरसा परब्रह्मैकान्ती भवजलनिधिं गोष्पदयति ॥ २४ ॥&lt;br&gt;&#xA;सुमतिः - (सविमर्शम्) तह वि पिआमहप्पमुहे महाजोइजणे वासणादाविअविसअरसबळिसमोहिए, णिसाअरग्गहणकोदूहळप्पसारिअकरस्स बाळिसस्स विअ कहं उण कस्स वि मोक्खो होज्जत्ति विअळिआसं संवीळिअं विअ मह माणसं । [तथापि पितामहप्रमुखे महायोगिजने वासनादापितविषयरसबडिशमोहिते, निशाकरग्रहणकौतूहलप्रसारितकरस्य बालिशस्येव कथं पुनः कस्यापि मोक्षो भवेदिति विगलिताशं संव्रीडितमिव मे मानसम् ।]&lt;br&gt;&#xA;विवेकः - अयि भीरु, अवधारितपरमार्थाऽपि किंपचानमानसेव किं पुनरप्यतिशङ्कसे । शृणु चैतत्,&lt;br&gt;&#xA;विषमधु बहिष्कुर्वन् धीरो बहिर्विषयात्मकं परिमितरसस्वात्मप्राप्तिप्रयासपराङ्मुखः ।&lt;br&gt;&#xA;निरवधिमहानन्दब्रह्मानुभूतिकुतूहली जगति भविता दैवात्कश्चिज्जिहासितसंसृतिः ॥ २५ ॥&lt;br&gt;&#xA;निःसंशयः खलु पटुभिरपि विटपमारोहद्भिरप्राप्तानां पचेलिमानां फलानामयतमानस्यापि सुकृतपरिपाकेन पान्थजनस्य पुरतः परिपातः । अपि च,&lt;br&gt;&#xA;विवित्सति यदि स्वयं किमपि सूरिसेव्यं पदं कृतस्य यदि निष्कृतिर्यदि करिष्यते नाहितम् ।&lt;br&gt;&#xA;निसर्गसुहृदीश्वरो यदि च(ह) लक्ष्यमन्वीक्षते किमत्र परमुच्यते किमिति नात्मविन्मुच्यते ॥ २६ ॥&lt;br&gt;&#xA;सुमतिः - णाह, जइ एव्वं तुए दिण्णहत्थो संसारसाअरं अइळङ्घेइ पुरुसो, ता कहं दवदहणपज्जळिअपस्सजुअळदारूअरगओव्व कीडो, सारमेअगणपरिगओ व्व सारङ्गो, समीरणन्दोळणडोळाअन्तपोओदरगओव्व सञ्जत्तिअसत्थो, महप्पवाहमझ्झणिरोहसंभन्तणअणो व्व जम्बुओ, विसअरपरिगहिअघरघुरन्तहिअओ व्व कुडुम्बिअणो, विअडअरभङ्गसंभमसंखुहिअगङ्गाअडवेपन्तसंहणणो व्व साहिमण्डळो, राहवसरणिअरख्खोहिअरअणाअरमज्झट्टिओ व्व मच्चसङ्घाओ सद्धसगहिओ होइ? [नाथ, यद्येवं त्वया दत्तहस्तः संसारसागरमतिलङ्घते पुरुषः, तत्कथं दवदहनप्रज्वलितपार्श्वयुगलदारूदरगत इव कीटः, सारमेयगणपरिगत इव सारङ्गः, समीरणान्दोलनडोलायमानपोतोदरगत इव सांयात्रिकसार्थः, महाप्रवाहमध्यनिरोधसंभ्रान्तनयन इव जम्बुकः, विषधरपरिगृहीतगृहघूर्णमानहृदय इव कुडुम्बिजनः, विकटतरभङ्गसंभ्रमसंक्षुभितगङ्गातटवेपमानसंहनन इव शाखिमण्डलः, राघवशरनिकरक्षोभितरत्नाकरमध्यस्थित इव मत्स्यसङ्घातः साध्वसगृहीतो भवति?]&lt;br&gt;&#xA;विवेकः - भद्रे, पाण्डित्यमपि निर्विद्य वाल्येन तिष्ठसि, यन्मोक्षमाणमपि मुक्तमिवाभिमन्यसे । पश्य पश्य,&lt;br&gt;&#xA;वर्णितगुणप्रकर्षा वर्णाश्रमनियमदेशकालमुखाः । अनवहितमानसानां भवन्ति नित्यं भयोदयस्थानम् ॥ २७ ॥&lt;br&gt;&#xA;अन्येषु तु विशेषं बोधयामि ।&lt;br&gt;&#xA;भयाभयस्थानविशेषवेदिनः प्रमादमुक्तस्य परीक्ष्यकारिणः ।&lt;br&gt;&#xA;परानुभूतिप्रतिबन्धशङ्कया भयानुबन्धोऽप्यभयाय कल्पते ॥ २८ ॥&lt;br&gt;&#xA;आ मोक्षाच्च विदुषोऽपि निरनुबन्धा भीतिरिति नभःप्रसूनसौरभावादः ।&lt;br&gt;&#xA;दिग्देशकालकरणाकरणादिरूपे देहादिके च हितसाधनभावयोग्ये ।&lt;br&gt;&#xA;दुष्कर्मपङ्क्तिमनुचिन्तयतो विचित्रां किं तद्यदस्य पुरुषस्य न भीतिहेतुः ॥ २९ ॥&lt;br&gt;&#xA;सुमतिः - एव्वं किळ सव्वं वि जइ भअठ्ठाणं, ता कहं णिब्भअणिप्पाअणिज्जं पणिहाणं संपज्जइ? [एवं किल सर्वमपि यदि भयस्थानम्, तत्कथं निर्भयनिष्पादनीयं प्रणिधानं संपद्यते?]&lt;br&gt;&#xA;विवेकः - भद्रे, सम्यगनुयुक्तं भवत्या । अस्ति खलु सूक्ष्मं किञ्चित् । तदपि प्रतिपन्नमेव त्वां बोधयामि । प्रतिसन्धीयतामिदं तावत् ।&lt;br&gt;&#xA;सुमतिः - आणवेदु अय्यउत्तो । [आज्ञापयत्वार्यपुत्रः ।]&lt;br&gt;&#xA;विवेकः - प्रवृद्धमतिकश्मलप्रलयपावकप्रक्रियां विमुच्य भगवत्कृपां वृजिनसिन्धुकुक्षिम्भरिम् ।&lt;br&gt;&#xA;कदध्वपरिवर्तिभिर्यदिह कर्म निर्मीयते तदस्तु लवणाकरे लवणसेतुराधित्सितः ॥ ३० ॥&lt;br&gt;&#xA;यः पुनरनन्यभावेन भगवदनुकम्पामालम्बते तस्य तु तादृशीं सिद्धिमवधारय ।&lt;br&gt;&#xA;विविक्तनिखिलस्थितिर्विषयवृत्तिनिर्वेदवान्विरक्तिपरिरम्भणग्लपितसर्वदुर्वासनः ।&lt;br&gt;&#xA;निवृत्तिपथजाङ्घिको निभृतचित्तवृत्तिः परं प्रपद्य मुरभित्पदं भवमतीत्य संसिध्यति ॥ ३१ ॥&lt;br&gt;&#xA;सुमतिः - जुत्तं एदं । तह वि पच्चक्खिअपरमत्थं तुमं एव्व परिपुच्छम्मि । णिम्मळगुरुसआसणिद्धारिअणिअमन्तहिअआणं णिठ्ठाविअणिहिळपडिपख्खाणं णिस्सेसपसमिअणिज्जरघरवासरसवासणाणं अणालक्खिअदोसगन्धमङ्गळेक्कताणमहुमहणचळणसेवामहाणन्दळाहळम्पडाणं अप्पमाअपरिगहिअणिउत्तिधम्माणं असम्भाविअपच्चूहाणं वि महापुरुसाणं केण उण विणिवाएण मोक्खोवाओ सिग्धं ण संपज्जइ? [युक्तमेतत् । तथापि प्रत्यक्षितपरमार्थं त्वामेव परिपृच्छामि । निर्मलगुरुसकाशनिर्धारितनिगमान्तहृदयानां निष्ठापितनिखिलप्रतिपक्षाणां निःशेषप्रशमितनिर्जरगृहवासरसवासनानाम् अनालक्षितदोषगन्धमङ्गलैकतानमधुमथनचरणसेवामहानन्दलाभलम्पटानाम् अप्रमादपरिगृहीतनिवृत्तिधर्माणामसंभावितप्रत्यूहानामपि महापुरुषाणां केन पुनर्विनिपातेन मोक्षोपायः शीघ्रं न संपद्यते?]&lt;br&gt;&#xA;विवेकः - प्रिये, इदमपि ते महामतिभिरवधारणीयमतिगहनमभिदधामि, यत्तत्सनकसनन्दनसनत्कुमारनारदशाण्डिल्यप्रभृतयः परमैकान्तिनः प्रतिपादयन्ति । आकर्ण्यतामेतदवहितया भवत्या ।&lt;br&gt;&#xA;तिमिं किल तिमिङ्गिलो गिलति तद्गिलस्तं तथा तमप्यथ च तद्गिलस्तदिह पश्य कर्मक्रमे ।&lt;br&gt;&#xA;समस्तवृजिनोदधिग्रसनडम्भकुम्भोद्भवं निवृत्तिमपि धर्ममत्त्यनघतत्त्वविन्निग्रहः ॥ ३२ ॥&lt;br&gt;&#xA;अन्यदप्येतादृशमवधारयेथाः ।&lt;br&gt;&#xA;प्रथितं पातकिवर्गं कृतघ्न एको हि कृत्स्नमतिशेते । तमिमं क्रियमाणघ्नस्तमपि दुरात्मा करिष्यमाणघ्नः ॥ ३३ ॥&lt;br&gt;&#xA;सुमतिः - (विचिन्त्य) इइ णाम णिस्समब्भहिअमाहप्पस्स पडिबुद्धअणणिग्गहस्स पहावो दंसिओ । अस्स उण णाह किं णत्थि परिहारो? [इति नाम निःसमाभ्यधिकमाहात्म्यस्य प्रतिबुद्धजननिग्रहस्य प्रभावो दर्शितः । अस्य पुनर्नाथ किं नास्ति परिहारः?]&lt;br&gt;&#xA;विवेकः - अस्ति तु कश्चिदेकः, यदिह पुनस्तत्प्रसादनम् । तथा हि,&lt;br&gt;&#xA;तोयोज्झनेन परितापमुपेत्य जन्तुस्तोयेन जीवति पुनः क्रमयोजितेन ।&lt;br&gt;&#xA;तद्वन्महत्त्यजनतस्तमसि प्रविष्टस्तत्संश्रयेण भजते परमार्थदृष्टिम् ॥ ३४ ॥&lt;br&gt;&#xA;अपि च,&lt;br&gt;&#xA;बहुजन्मसुकृतसिद्धं ब्रह्मविदपचारदूरगं पुरुषम् ।&lt;br&gt;&#xA;अभिसरति नित्यरक्ता सत्वरमपवर्गसाधिनी विद्या ॥ ३५ ॥&lt;br&gt;&#xA;सा च,&lt;br&gt;&#xA;परभक्तिरप्रकम्प्या निवृत्तिधर्मानुबन्धिगुणबन्धैः ।&lt;br&gt;&#xA;भवजलधिपोतपात्री जाता वृद्धिं दिने दिने भजते ॥ ३६ ॥&lt;br&gt;&#xA;सुमतिः - (सविमर्शम् ।) जुत्तं एदं, जइ दुण्णिवारणिअइबळणिम्मिआ अपक्कणिस्सेसकसाअस्स मोक्खपक्खणिक्खेवजोग्गा अणिममहिमगरिमळहिमवसत्तणेसत्तणपत्तिपाअम्मप्पमुहा परमपुरुसत्थसिद्धिसाहणजोअन्तराआ ण होन्ति । [युक्तमेतत्, यदि दुर्निवारनियतिबलनिर्मिता अपक्वनिःशेषकषायस्य मोक्षपक्षनिक्षेपयोग्या अणिममहिमगरिमलघिमवशित्वेशत्वप्राप्तिप्राकाम्यप्रमुखाः परमपुरुषार्थसिद्धिसाधनयोगान्तराया न भवन्ति ।]&lt;br&gt;&#xA;विवेकः - सत्यं देवि, दुर्जया एते दुरन्तवैरिणो योगान्तरायाः । तदेषां संभवे परिहरणादपि संभवस्यैव परिहरणेन निष्प्रत्यूहा भवति नैश्रेयसी सिद्धिः ।&lt;br&gt;&#xA;[ततः प्रविशति भूर्जपत्रभूषितोत्तमाङ्गो दूतः ।]&lt;br&gt;&#xA;दूतः - (साञ्जलिबन्धम्) राजन्, अयमहमस्मि देवस्य महाराजस्य महामोहस्य दृष्टिपथमनुज्झन् सर्वत्राप्रतिहतगतिः संवृतिसत्यो नाम दूतः । तदभिवादये सावरोधं भवन्तम् ।&lt;br&gt;&#xA;विवेकः - (स्वगतम्) किंनिमित्तमयमुपागतः? (प्रकाशम्) अस्थानवृत्तिमपहायापरिमितायुर्भूयाः ।&lt;br&gt;&#xA;दूतः - (उत्तमाङ्गादवतारितं दरविकसिताञ्जलिकोशनिहितं भूर्जपत्रमुपदर्शयन्) इदं किल महाराज, चतुर्दशभुवनचक्रचक्रवर्तिनो द्वापरमन्त्रिनिर्धारितनिखिलकार्यस्य दुर्मतिमतप्रतिष्ठितस्य देवस्य महामोहस्य लोभनाम्ना गणकेन लिखित्वा त्वदर्थं प्रेषितमन्तरङ्गेण मया उपहृतमलङ्घनीयं शासनम् ।&lt;br&gt;&#xA;विवेकः - (सानादरावहित्थम्) भद्र, अस्माकमप्यभिमतः खल्वसि । तदिह उपह्वरे त्वमेव वाचय ।&lt;br&gt;&#xA;दूतः - यदादिशति महाराजः । (इति विनयनिभृतं वाचयति ।)&lt;br&gt;&#xA;एतत्कामादिमान्यस्य महामोहस्य शासनम् । संसारहासभीतानां स्वर्गिणामपि संमतम् ॥ ३७ ॥&lt;br&gt;&#xA;विवेकः - (अपवार्य सान्तर्हासम्) देवि, किं वयमपि शासनीया दुरात्मनो महामोहस्य? परचित्तवेदनार्थमिह वाचिकं तावच्छ्रोतव्यम् । भद्र, ततस्ततः ।&lt;br&gt;&#xA;दूतः - परोपास्तिश्रद्धावधिकमतिवृत्तं यदिह ते तदैश्वर्यप्राप्त्यै भातु बहुमन्येमहि तदा ।&lt;br&gt;&#xA;विवेकः - (अवज्ञां नाटयन्) प्रिये, आकर्णितः किलायं भिक्षुपादप्रसरणन्यायः? अथवा, स्वाभाव्यमेव शवमुष्टिवद्गृहीतग्राहिता महामोहस्य ।&lt;br&gt;&#xA;सुमतिः - एव्वं एदं । [एवमेतत् ।]&lt;br&gt;&#xA;विवेकः - ततः ।&lt;br&gt;&#xA;दूतः - अतिक्रान्तावस्मद्भ्रुकुटिनटनारम्भसमयप्रदीप्तक्रोधादिप्रतिभटनिरुद्धो न भवसि ॥ ३८ ॥&lt;br&gt;&#xA;विवेकः - प्रिये स्वधर्मनिरतानस्मान् प्रति सोऽयमाशीर्वादः । अयि मोहदूत, किमस्ति शेषं वाचिकस्य?&lt;br&gt;&#xA;दूतः - अस्ति किञ्चिदात्मीयबलाध्यक्षकामक्रोधवैभवविषयम् ।&lt;br&gt;&#xA;विवेकः - अस्तु को दोषः? शृणुमस्तावत् ।&lt;br&gt;&#xA;दूतः - विश्वाधिको विलयमेष्यति कस्य भूम्ना वीरः प्रसिद्धमहिमा विबुधेषु कामः ।&lt;br&gt;&#xA;क्रोधोदितं यदनुभाववशेन शंभोः शृङ्गारशीतलमभून्नयनं तृतीयम् ॥ ३९ ॥&lt;br&gt;&#xA;अपि च,&lt;br&gt;&#xA;कामोऽसौ समवर्तताग्र इति हि ब्रूते समीची श्रुतिः कामादेव जगज्जनिस्थितिलयैराद्यः पुमान्क्रीडति ।&lt;br&gt;&#xA;निष्कामोऽपि सकाम एव लभते निःश्रेयसं दुर्लभं कामः कस्य वशे क एष भुवने कामस्य न स्याद्वशे ॥&lt;br&gt;&#xA;सुमतिः - महाराअ, किं तुम्हेहिं वि दुज्जओ मअरलञ्छणो? [महाराज, किं युष्माभिरपि दुर्जयो मकरलाञ्छनः?]&lt;br&gt;&#xA;विवेकः - देवि! मिथ्यादृष्टिप्रियस्य मोहस्य प्रलपिते किं प्रत्युच्यते? अवशिष्टमपि निशमयामः ।&lt;br&gt;&#xA;दूतः - यदि कुप्यति कोपाय न कोपमतिवर्तते । अकोपविषयं कोपं कथं कश्चिद्विजेष्यते ॥ ४१ ॥&lt;br&gt;&#xA;तदिदमुभयतस्पाशा रज्जुः ।&lt;br&gt;&#xA;सुमतिः - णाह! णं कामादो वि कोवो दुज्जओ, जेण कामजअम्मि वि सअं काळणं होइ । [नाथ! ननु कामतोऽपि कोपो दुर्जयः, येन कामजयेऽपि स्वयं कारणं भवति ।]&lt;br&gt;&#xA;विवेकः - प्रिये! स्थानक्रोधो न खलु दोषाय, योऽसौ कामादिनिरसनार्थतया परमार्थवेदिभिः प्रशस्यते । (दूतमवलोक्य) दूत! श्रुतमिह श्रोतव्यम् । ब्रूहि मद्वचनाद्युष्मत्स्वामिनम् ।&lt;br&gt;&#xA;अप्राणितमहामोहमनङ्गीकृतमन्मथम् । विधूतप्रतिघं लोको विवेकं बहु मंस्यते ॥ ४२ ॥&lt;br&gt;&#xA;दूतः - साधयाम्यहम् (इति द्वित्रिपदमतिक्रम्य, स्वगतम्)&lt;br&gt;&#xA;सुप्तप्रबोधनसमुत्सुकया सुमत्या पत्न्या सहाचरितविश्वहितं विवेकम् ।&lt;br&gt;&#xA;जेतुं क एव जगति प्रभवेत्तथाऽपि स्वामी नियोजयति मोह इति स्वयं नः ॥ ४३ ॥ (प्रकाशम्) महाराज, &amp;lsquo;त्यजेदेकं कुलस्यार्थे&amp;rsquo; इति नीतिं नातिवर्तेथाः ।&lt;br&gt;&#xA;(इति निष्क्रान्तः ।)&lt;br&gt;&#xA;सुमतिः - अय्यउत्त! जइ मुत्तिसाहणसज्जो पुरुसो मोहप्पउत्तेहिं कामक्कोहळोहमअमच्छरप्यहुदीहिं अहिहूअइ, एआवन्तो तुम्ह परिस्समो विअळो होइ । [आर्यपुत्र! यदि मुक्तिसाधनसज्जः पुरुषो मोहप्रयुक्तैः कामक्रोधलोभमदमत्सरप्रभृतिभिरभिभूयते, एतावांस्तव परिश्रमो विफलो भविष्यति ।]&lt;br&gt;&#xA;विवेकः - देवि! मैवं मन्वीथाः । आशंसेथाः पुनः शोभनमेव ।&lt;br&gt;&#xA;त्रय्यन्तैरवधारिते भगवति क्षिप्ते विरोधभ्रमे साङ्गोपायविभागसंभृतमतिः संप्रत्यसौ साधकः । कामक्रोधनिशातकण्टकमिलत्कालुष्यपङ्कच्छटानिर्मुक्तेन सुशीतलेन च पथा निःश्रेयसं प्राप्स्यति ॥ ४४ ॥&lt;br&gt;&#xA;(नेपथ्ये)&lt;br&gt;&#xA;दिव्यवैतालिकौ - विजयतां देवः ।&lt;br&gt;&#xA;प्रथमः - रम्या यामवतीपदार्पणपटी रागाब्धिवेलोद्गतिश्चेतोजन्मकदम्बधूलिविततिः शृङ्गारचूडाजपा ।&lt;br&gt;&#xA;संमोहद्विपशोणबिन्दुपटली सन्ध्या जरीजृम्भ्यते प्रत्यग्दिग्वनितापयोधरतटीकाश्मीरपङ्कद्युतिः ॥ ४५ ॥&lt;br&gt;&#xA;द्वितीयः - दिनाधिपविनाकृतिव्यसनखिन्नसन्ध्यावधूविधूतकबरीभरप्रसरकौतुकापादकम् ।&lt;br&gt;&#xA;विशृङ्खलकलिन्दजाजलतरङ्गभङ्गावलीमलीमसमिदं तमो जगदशेषमाचूषति ॥ ४६ ॥&lt;br&gt;&#xA;विवेकः - (कर्णं दत्त्वा) देवि! दिवाभीतप्रायस्यास्मत्प्रतिपक्षस्य सौप्तिकसंनाहसमयं सूचयतः प्रायेण स्वतो वियातवादिनौ वैतालिकौ । संपश्यतां भवती,&lt;br&gt;&#xA;प्रकाशः संकोचं भजति जगतः सीदति रवौ तमिस्राविष्फूर्तिः स्थगयति मुखं शक्रहरितः ।&lt;br&gt;&#xA;अवस्कन्दन्विश्वं सुमुखि मधुना साकमधुना विधत्ते दुर्दान्तो विविधमपनीतं रतिपतिः ॥ ४७ ॥&lt;br&gt;&#xA;अपि च,&lt;br&gt;&#xA;अश्रान्तसन्ततिभिराभरणप्रकाशैराम्नेडयन्त्य इव मङ्गलदीपभासः ।&lt;br&gt;&#xA;अन्तःपुरं तिलकयन्ति समं समन्तादारात्रिकं मृगदृशो नियमं विधातुम् ॥ ४८ ॥&lt;br&gt;&#xA;तदहमिह सान्ध्यं नियममनुपाल्य परब्रह्मप्रवणमानसं पुरुषमभिरक्षामि, भवत्यपि क्षान्तिशान्त्यादिपरिजनसेविता मङ्गलाचरणसौधमधिरुह्य मत्प्रत्यागमनप्रतीक्षा वर्तेथाः ।&lt;br&gt;&#xA;[इति सुमत्या सह निष्क्रान्तः ।]&lt;br&gt;&#xA;इति श्रीकवितार्किकसिंहस्य सर्वतन्त्रस्वतन्त्रस्य श्रीमद्वेङ्कटनाथस्य श्रीमद्वेदान्ताचार्यस्य कृतियु सङ्कल्पसूर्योदयनाटके (मुक्त्युपायारम्भो नाम) तृतीयोऽङ्कः ।&lt;/p&gt;</description>
    </item>
    <item>
      <title>04</title>
      <link>https://vishvAsa.github.io/rAmAnujIyam/kAvyam/rUpakam/sankalpa-sUryodayaH/mUlam/04/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAnujIyam/kAvyam/rUpakam/sankalpa-sUryodayaH/mUlam/04/</guid>
      <description>&lt;p&gt;चतुर्थोऽङ्कः&lt;br&gt;&#xA;[ततः प्रविशति कामो वसन्तश्च ।]&lt;br&gt;&#xA;कामः - सखे वसन्त!&lt;br&gt;&#xA;इक्षुः पेशलमीदृशं मम धनुः पुष्पाण्यमी सायकास्तन्त्रीमञ्जुलनिस्वना मधुकरश्रेणी शुभा शिञ्जिनी ।&lt;br&gt;&#xA;भीरुः सन्नबलाजनो मम बलं तथ्यं परं कथ्यते सोऽहं निर्जितशूलभृत्प्रभृतिकः सङ्कल्पसिद्धोदयः ॥ १ ॥&lt;br&gt;&#xA;अपि च,&lt;br&gt;&#xA;त्वयि संभृतशस्त्रास्त्रे सहाये मम संस्थिते । महता पश्य मोहेन विश्वमेकातपत्रितम् ॥ २ ॥&lt;br&gt;&#xA;वसन्तः - किमुच्यते? कामः खल्वसि ।&lt;br&gt;&#xA;कामंकामं कामपि सिद्धिं करणैः स्वैः कारंकारं कर्म निषिद्धं विहितं वा ।&lt;br&gt;&#xA;न्यस्यन्ति त्वय्यद्भुतसीम्नि प्रतिबुद्धाः कामोऽकार्षीन्मन्युरकार्षीदिति नाम ॥ ३ ॥&lt;br&gt;&#xA;अपि च,&lt;br&gt;&#xA;विषमनयनमुख्यर्विक्रमक्रीडितं ते सुरपतिभवनानि स्वैरसञ्चारभूमिः ।&lt;br&gt;&#xA;उदधिवलयितेयं क्षोणिरुद्यानसीमा कथमिव मदन त्वं वर्ण्यसे कान्तिसिन्धुः ॥ ४ ॥&lt;br&gt;&#xA;कामः - सखे! सर्वलोकविदितमात्मनोऽपि वैभवमनुचिन्तय । यदेतत्,&lt;br&gt;&#xA;प्रख्यातस्त्वयि संभवः सुमनसां विश्वं त्वया नन्द्यते मुख्यस्त्वं किल षड्विधेषु ऋतुषु ज्योतिस्त्वदेकाश्रयम् ।&lt;br&gt;&#xA;यत्र श्रीर्धृतपङ्कजा स च परस्त्वत्संश्रयो माधवः कामस्ते सचिवः क एव भविता कालोत्तमस्त्वत्समः ॥ ५ ॥&lt;br&gt;&#xA;अपि च,&lt;br&gt;&#xA;वसन्तस्त्वं वह्निर्मलयपवनः सारथिरसावशोकादिर्ज्वाला मधुकरगणो धूमपटली ।&lt;br&gt;&#xA;सुधासूतिः स्नेहस्तदिह जितनिर्वाणवचसो विरक्तिस्ते दाह्यं द्रहिणगिरिशादेरपि सतः ॥ ६ ॥&lt;br&gt;&#xA;वसन्तः - महावीर मकरकेतन! मादृशामतिशयस्त्वदर्थ एव । यथा,&lt;br&gt;&#xA;ऋतत्रो हि मत्प्रधानास्तवैव नानास्त्रशिल्पिनः सृष्टाः ।&lt;br&gt;&#xA;विजयसमयं शशाङ्को विश्रमकालं व्यक्ति दिवसेशः ॥ ७ ॥&lt;br&gt;&#xA;कामः - आस्तामयमन्योन्यप्रशंसनविस्तरः । अवधातव्यं राजकृत्ये ।&lt;br&gt;&#xA;वसन्तः - यदुच्यते वयस्येन, तदिह समानमा(भा)वयोः समाधिप्रवणपुरुषचेतःक्षोभणे । शृङ्गारोद्दीपनविभावकृत्यं मय्यायत्तम् । भवता पुनरालम्बनविभावसंपत्तिरुपपादनीया ।&lt;br&gt;&#xA;कामः - सुहृत्संमतमहमिदानीमाचरामि । अयं खल्वपरिचितशुभाश्रयधारणाभिलाषी पुरुषश्चिरपरिचितसुखालम्बने खुखेन संमुखयितुं शक्यते । अस्ति हि देवासुरसिद्धगन्धर्वविद्याधरकिंनरकिंपुरुषमानुषादिसर्वपुरुषचक्षुःप्रत्यक्षं स्वतःपुरुषार्थभूतं सुलोचनाभिधानं ब्रह्म । न चैतदनुपपन्नम् ।&lt;br&gt;&#xA;परमानन्ददायिन्यः प्रजानां सृष्टिहेतवः । ब्रह्मलक्षणशालिन्यो न कथं ब्रह्म योषितः ॥ ८ ॥&lt;br&gt;&#xA;वसन्तः - सखे! त्रय्यन्तसंमतश्च त्वदभिमतोऽयमर्थः । स्त्रियो ब्रह्मेति हि प्रथममामनन्ति । उत वा पुमानिति तु वैभवादुक्तिः । अपि च,&lt;br&gt;&#xA;अलसललितमन्दं स्पन्दनं लोचनानामकृतकरमणीया वृत्तयो विभ्रमाणाम् ।&lt;br&gt;&#xA;अपि तरुणवधूनामाहरेयुर्मुनीन्द्रान् शतमपि च विधूय ब्रह्मणां शाश्वतानाम् ॥ ९ ॥&lt;br&gt;&#xA;कामः - (सहर्षम्) सखे वसन्त! अवितथमेवैतदभिलप्यते । ततश्च,&lt;br&gt;&#xA;अयमप्सरसां गणः प्रनृत्यन्विशिखासारविकल्प्यमानदृष्टिः ।&lt;br&gt;&#xA;अभिगच्छतु मङ्क्षु मत्प्रयुक्तः पुरुषं काङ्क्षितपुण्यहीनयोगम् ॥ १० ॥&lt;br&gt;&#xA;वसन्तः - वयस्य पुष्पधन्वन्! त्वदादेशवर्तिनीषु मत्तकाशिनीषु सिद्धं नः समीहितम् । अद्य हि,&lt;br&gt;&#xA;स्वादुगीतामधुमोहितश्रुतेश्चारुनृत्तवशवर्तिचक्षुषः । भावभेदभृतकीकृतात्मनो योगिनस्त्यजति यौवतं न धीः ॥ ११ ॥&lt;br&gt;&#xA;कामः - (विचिन्त्य, सरोषहासम् ।)&lt;br&gt;&#xA;यदि मामवमत्य संयतेत व्यवसायान्वयदर्पितो विवेकः ।&lt;br&gt;&#xA;वनिताशतवञ्चितस्य पुंसः स्वयमाधास्यति सौभरेरवस्थाम् ॥ १२ ॥&lt;br&gt;&#xA;वसन्तः - किमत्राद्भुतम्? विश्वविदितं हि भवतो वीरायितम् ।&lt;br&gt;&#xA;विकस्वरसुरद्रमप्रसवशस्त्रमाध्वीमदभ्रमद्भ्रमरसुन्दरीनिकरसंभृतज्याभृतः ।&lt;br&gt;&#xA;प्रहृष्टपरभृत्प्रियापणववेणुवीणादिभिः क्वणद्भिरुपघुष्यते कुसुमधन्वनो विक्रमः ॥ १३ ॥&lt;br&gt;&#xA;तदिह लघुव्यापारलभ्ये वस्तुनि न त्वया त्वरितेन प्रयतितव्यम् ।&lt;br&gt;&#xA;मा भूदमोघविशिखं नमितं धनुस्ते मौर्वी च मा भवतु पुङ्खितचित्रपुङ्खा ।&lt;br&gt;&#xA;मद्दर्शितैरपि सखे विभियाद्विवेकः शाखानिषङ्गनिहितैः शतशस्त्वदस्त्रः ॥ १४ ॥&lt;br&gt;&#xA;कामः - महति प्रतिपक्षे मैवं मन्दोत्साहेन भवितव्यम् । दृश्यते हि,&lt;br&gt;&#xA;मितप्रद्योतनिष्पाद्ये तमसामपसारणे । सहस्रेण करैः सार्धमुदेति दिवसेश्वरः ॥ १५ ॥&lt;br&gt;&#xA;अपि च,&lt;br&gt;&#xA;तिष्ठतु सङ्ग्रामकथा द्यूते पुरुषस्य वादमात्रे वा ।&lt;br&gt;&#xA;भवति परिभूतिलेशे कति कति विपदो निदर्शिताः कविभिः ॥ १६ ॥&lt;br&gt;&#xA;वसन्तः - किमित्येवमात्मप्रभावमवमत्य परावरविश्वपरिभाविनस्ते कुतश्चित्परिभूतिलेशमाशङ्कसे? न खलु शलभाः सहस्रमपि सहस्रकिरणमभिभवन्ति । अद्य च,&lt;br&gt;&#xA;विपुलसुषुमापत्तौ नृत्यद्विहारतुरङ्गमे मधुमदसमारम्भस्तम्बेरमस्थगितान्तरे ।&lt;br&gt;&#xA;रतिरसरथोत्सेधे कश्चिद्विधित्सितसंयमः क्वचन भवतः स्कन्धावारे न जीवति जीवति ॥ १७ ॥&lt;br&gt;&#xA;न चेदानीं पुरुषः समाधिसौधमधिरूढः, यतस्ते तस्मिन्मनोरथप्रतिहतिशङ्का । दृश्यते हि,&lt;br&gt;&#xA;स्मरति महतामातङ्कानां मनस्कुरुते गृहान्प्रसजति परब्रह्मप्राप्तौ समृद्धिमपेक्षते ।&lt;br&gt;&#xA;अभिनिविशते भोगोदन्वत्यपत्रपते पुनः प्रणिधिरधुना सिद्धापायः सितासितपद्धतिः ॥ १८ ॥&lt;br&gt;&#xA;कामः - तदिह सौप्तिकावसरः संदर्शितः प्रियसखेन । तथा हि,&lt;br&gt;&#xA;सोऽयमसमग्रयोगे पुरुषे सर्वास्त्रमोक्षसमयो मे । रथवैगुण्यविलक्षे राधेये फल्गुनस्येव ॥ १९ ॥&lt;br&gt;&#xA;वसन्तः - भवतु नामैवं भवतः समीची समीहितसिद्धिः ।&lt;br&gt;&#xA;विरक्तिकपटक्रमाद्वृजिनकोटिभिर्दुर्दमे परप्रणिधिकर्दमे पतितुमेकतानः पुमान् ।&lt;br&gt;&#xA;त्वदस्त्रगणताडनत्रुटितगर्वनिर्वेदवान्भवप्रभृतिसेवितं भजतु भोगवर्गं पुनः ॥ २० ॥&lt;br&gt;&#xA;अपि च,&lt;br&gt;&#xA;मलयपवनज्योत्स्नामल्लीमधुव्रतकूजितप्रभृतिविजयस्कन्धावारप्रधानपताकया ।&lt;br&gt;&#xA;हसितलपितक्रीडाचित्रैरनुज्झदभिख्यया युवतिकथया योगी सन्नप्यसङ्गमुपैति कः ॥ २१ ॥&lt;br&gt;&#xA;कामः - सखे! सर्वधा नूनमविचक्षणो विवेकः । यत्सागरतरणगगनातिलङ्घनमरीचिकाचर्वणमहीतलमज्जनादिवदशक्यमेव समाधिलाभमाधिव्याधिशालिनः पुरुषस्य बालिश इव साधयितुमीहते । अपि च,&lt;br&gt;&#xA;पुरुषमजहद्भोगश्रद्धापुरस्कृतसंभ्रमं विषयमदिरास्वादक्षीबं विमोचयितुं स्थितः । अमृतमिलितद्राक्षावल्लीफलद्रवसंपदाममरतरुणीबिब्बोकानामवैति न वैभवम् ॥ २२ ॥&lt;br&gt;&#xA;दृश्यतां पुनरियमुभयतःस्पाशा रज्जुः ।&lt;br&gt;&#xA;विवेकावष्टम्भादुपजनितवैराग्यविभवो यदि क्रुध्येन्मह्यं भवति स (न) कथं क्रोधविजितः ।&lt;br&gt;&#xA;अथ त्यक्तक्रोधो यदि कथमपक्रामयतु मां मुधा कामक्रोधप्रशमनकथा मूढमनसाम् ॥ २३ ॥&lt;br&gt;&#xA;(ततः प्रविशति विकृतवेषः क्रोधः)&lt;br&gt;&#xA;क्रोधः - (ससंभ्रममुपसृत्य ।) स्वस्ति सुहृदे स्वैरसंचारविजितविवेकविभवाय कुसुमधन्वने । कः खल्वसौ विवेकवशवर्ती कामक्रोधप्रशमनकथावृथाजल्पमुपकल्पयति? (विकटं परिक्रम्य साट्टहासम्)&lt;br&gt;&#xA;अयमहमुद्भटप्रथनचारभटारभटीनटपतिरुत्थितः कथमुदेति विवेककथा ।&lt;br&gt;&#xA;यदनुविधायिदैत्यभयसंज्यरितासु मुधा सुरसुभटीपयोधरतटीषु पटीररसः ॥ २४ ॥&lt;br&gt;&#xA;कामः - स्वागतं प्रियसुहृदे मत्प्रतिपक्षनियतमन्यवे मन्यवे महारथाय । समागतोऽसि च स्वामिकार्यनिर्वहणसमयमनुचिन्त्य मत्साहायकमनोरथेन । वर्तयसि च स्ववशे वशिनोऽपि महेश्वरादीन् । अहो जितं महाराजेन । किं च,&lt;br&gt;&#xA;मुधारम्भे डम्भे मयि च मदने मुक्तकदने मितोत्साहे मोहे वृजिनगहने व्याप्तदहने ।&lt;br&gt;&#xA;अवज्ञालेशाद्यैरपि खलु भवानिन्धनशतैः प्रदीप्तः प्रत्यञ्चं प्रणिधिमुपरोद्धं प्रभवति ॥ २५ ॥&lt;br&gt;&#xA;वसन्तः - नन्वसौ पवनपावकसमागमः, यदुत कामस्य तव च सङ्गतम् । तदिह किमिति सामग्रीसंभवे साध्यसंपत्तावुदास्यते? अनुसरति खलूत्साहमभिलषितसिद्धिः । एतदेव चेदानीमात्मसंभवेन प्रियसुहृदा पुनःपुनरभिहितमभिमतप्रतिलम्भनमनुपश्यामि । यदुत,&lt;br&gt;&#xA;रतिपतिवारयोषिदनुपालितरत्नलतास्तबकविलोभनीयललितस्तनभारनताः ।&lt;br&gt;&#xA;अमरमृगेक्षणाः परिचरन्तु विरक्तिधनं मदनधनुर्गुणभ्रमरमन्थरतारदृशः ॥ २६ ॥&lt;br&gt;&#xA;कामः - सखे! कालोचितकार्यप्रतिसंधायकः खलु कालतल्लजो वसन्तः । तदेनमेव विबुधपतिनगरवेशनारीपुरःसरं नासीरयोधमहमधिज्यधनुरनुव्रजामि । त्वमपि परितः परिवृत्तदृष्टिः पार्ष्णिमभिरक्षन्सावधानमन्वीयेथाः ।&lt;br&gt;&#xA;[सर्वे तथाऽनुसर्पन्ति ।]&lt;br&gt;&#xA;वसन्तः - श्रूयतामयमिह महामोहसमरसैनिकधुरंधराभ्यां मन्मथप्रतिघाभ्यां मामको व्याहारः । अयमेवावसरः संयमारम्भं सौप्तिकेन संस्थापयितुम्, यत्र समुत्थितं चतुरुदधिबृंहणं चान्द्रमसं महः । अद्य खलु पुरतः सरन्त्यमी मुग्धयुवतिमुखचन्द्रकिङ्करस्य कुमुदिनीपतेरुदयवार्ताहराः कतिचन किरणाङ्कुराः । अमी च,&lt;br&gt;&#xA;तिमिमुखपीतमुक्तसितसागरपूरनिभा रजनिविलासहासललिता हरिणाङ्ककराः ।&lt;br&gt;&#xA;शुभघनसारमिश्रहरिचन्दनपङ्करुचः स्फुटमनुलेपयन्ति पुरुहूतदिशासुदृशम् ॥ २७ ॥&lt;br&gt;&#xA;अपि च,&lt;br&gt;&#xA;प्रथमस्य कान्तिमद्रेः पश्यतमेतेन भावितां शशिना । मदजलकलङ्कभाजा करटिन इव कर्णशङ्खेन ॥ २८ ॥&lt;br&gt;&#xA;क्रोधः - सखे शम्बरासुरसूदन! सूनृतवादी सोऽयं सुरभिः । अद्य हि,&lt;br&gt;&#xA;हरेरिह दिगन्तरे हसितदुग्धसिन्धुद्युतिः श्रियं कुमुदवासिनी प्रजनयत्यसौ चन्द्रिका ।&lt;br&gt;&#xA;मनागिव विवर्तितं मधुरतारकोन्मीलने निशामय निशामुखे तिमिरकन्दलं कुन्तलम् ॥ २९ ॥&lt;br&gt;&#xA;कामः - संभावनीयः खल्वसौ बहुलतरतमःपटलपाटनपटीयस्तरकिरणः समाक्रान्तपशुपतिजटामण्डलः सखा मे तारकेश्वरः । अयं च,&lt;br&gt;&#xA;कुर्वन्कामपि कौमुदीं कुमुदिनीसंमोददानव्रती सान्द्रातङ्करथाङ्गनामतरुणीसन्तापचिन्तामणिः ।&lt;br&gt;&#xA;शृङ्गारागमदेशिकस्त्रिजगतामानन्दनाडिंधमो रुन्धे सर्वदिशां निरन्तरतमस्तन्द्रालुतां चन्द्रमाः ॥ ३० ॥&lt;br&gt;&#xA;अपि च;&lt;br&gt;&#xA;पदे विष्णोरेषा प्रभवमधिगम्य प्रसृमरा स्फुरत्ताराफेनस्तबकपरिपाटीपरिगता ।&lt;br&gt;&#xA;क्षरन्ती पूर्वाद्रेरमरतटिनीसंप्लवसखी तमिस्राकालिन्दीं शबलयति चन्द्रांशुपटली ॥ ३० ॥&lt;br&gt;&#xA;सखे क्रोध! पश्य मे सहायसंपत्तिम् ।&lt;br&gt;&#xA;ताराकान्तः प्रियसुहृदयं चन्द्रिकेयं वयस्या बाणारम्भाद्बहुमतिपदं बान्धयो मे वसन्तः ।&lt;br&gt;&#xA;त्वं च त्राता विपदुपगमे क्रोध दुर्वारवेगः को वा मह्यं कुसुमधनुषे तिष्ठते जीवितार्थी ॥ ३२ ॥&lt;br&gt;&#xA;क्रोधः - सखे! अनुकूलो हि विधिः किं नाम नानुकूलयति? अपि च,&lt;br&gt;&#xA;विजेतुकामः कामं त्वां निष्काम इति का कथा । त्वन्निवर्तननिष्कामः सकामस्त्वय्यनुज्झिते ॥ ३३ ॥&lt;br&gt;&#xA;कामः - अलमनेन विलम्बहेतुना व्याक्षेपेण । उपक्रान्तसमाधिरस्माभिरुपसर्पणीयः पुरुषः । (सर्वे तथा कुर्वन्ति)&lt;br&gt;&#xA;वसन्तः - पश्य तमेनं परमपुरुषचरणयुगलनिगलिताशयं परिहृतबहिर्विषयरागं प्रतिपन्नकारिणा विवेकेन प्रचोदितं प्रक्रान्तयोगं पुरुषम् । अयं हि,&lt;br&gt;&#xA;भयस्थानग्रन्थान्परिपठति निद्राति च मुहुः स्वमात्मानं पश्यत्युपचरति देहं च विधिना ।&lt;br&gt;&#xA;निवृत्तिं दुःखाब्धेरभिलषति रज्यत्यपि सखे द्विधावृत्त्या दुःख्यन्पुरुष इह दोलायत इन ॥ ३४ ॥&lt;br&gt;&#xA;कामः - सखे क्रोध! अद्य खलु संक्षोभणीयदशामनतिक्रान्त इति समर्थितं वसन्तेन । दूरावधूतबाह्याभ्यन्तरवैरिभिरपि दुर्जयास्मत्सहायिन्यनादिसन्ततिविचित्रप्ररोहा वैषयिकी वासना ।&lt;br&gt;&#xA;भवत्यतिपतिष्यतो भवपयोधिमेकान्ततो रतिः सह मुमुक्षया ललितभाषितं योगिभिः ।&lt;br&gt;&#xA;तदप्यवसरे क्वचित्सपदि पार्ष्णिमालम्बते ममत्वशतवासनारचितवारवाणं मनः ॥ ३५ ॥&lt;br&gt;&#xA;वसन्तः - इदमप्यपरमवधारणीयमरातिजनभयङ्कराभ्यां भवद्भ्याम् । सर्वसङ्गनिवृत्तस्यापि संमानागतिः समाधिपरिपन्थिनी । अत एव खल्वनुचिन्तितहिरण्यगर्भवचसः संवर्तभरतविदुरादयो दुरितोच्छेदकारणं जनावमानमिच्छन्त उन्मत्तचर्यामभ्यनैषुः । तदिदानीं यावदयमवमानापेक्षामाददीत, ततः पूर्वमेव संमानभङ्गादिकं द्वारीकृत्य प्रसभं क्षेत्रज्ञे प्रवेष्टव्यं क्रोधेन । अथवा,&lt;br&gt;&#xA;शृणोति कथयत्यसौ परिचिनोति संपृच्छते समर्चयति गायति स्पृशति पश्यति स्तौति च ।&lt;br&gt;&#xA;इतीव नियतादरो मुरभिदङ्घ्रिसेवारसे न भेत्तुमिह शक्यते स्थिरविवेकदुर्गस्थितः ॥ ३६ ॥&lt;br&gt;&#xA;अपि च,&lt;br&gt;&#xA;वितथपरिग्रहत्यजननिर्वृतबुद्धिरसौ तदितरसंग्रहेऽपि विधिनैव परं नियतः ।&lt;br&gt;&#xA;उपनतमप्यधर्म्यमुपभोगमपोह्य भजत्यजगरवृत्तिमात्रमवधीरितभूतहतिः ॥ ३७॥&lt;br&gt;&#xA;कामः - (सविलक्षस्मितम्) सखे! नूनमप्रगल्भ इव संग्रामसमये साध्वसमवलम्बसे । कालोपपन्नं कार्यं न प्रतिसंधत्से ।&lt;br&gt;&#xA;ऋतुश्रेष्ठस्त्वं नः सुहृदमितभोगार्हविभवः स्वयं कामः सोऽहं सुरनरतिरश्चः स्ववशयन् ।&lt;br&gt;&#xA;अयं क्रोधः क्रूरप्रकृतिरसहन्नस्मदहितं त्रिभिः कार्यं द्रौणिप्रभृतिविहितं सौप्तिकमिह ॥ ३८ ॥&lt;br&gt;&#xA;वसन्तः - सखे! प्रतिसंहितकार्य एवाहमस्मि । अवस्कन्दसमयमतिक्रामति पुरुषे कथमस्माभिरमोघवृत्तिभिर्भवितव्यमिति तु विमृशामि । पाटच्चरलुण्ठितेषु भवनेषु जाग्रतोऽपि यामिकाः किमुपकरिष्यन्ति? अयं हि,&lt;br&gt;&#xA;प्रचेतुमनघां वृत्तिमपचेतुमपाक्रियाम् । भजते विश्वकर्तारं भिषज्यन्तमिवातुरः ॥ ३९ ॥&lt;br&gt;&#xA;क्रोधः - (ससंरम्भम्) श्रोतव्यमेतत्सुरभिणा सुहृदा च कामेन मामकं मनीषितनिष्पादनकौशलम् । यदुत,&lt;br&gt;&#xA;जमदग्निमुखान्परित्यजन्परिगृह्णन्दशकंधरादिकान् । विनिपातितवानुपायतः पुरुषानद्भुतपौरुषानहम् ॥ ४० ॥&lt;br&gt;&#xA;वसन्तः - प्रख्यातमिदमित्थं भवतश्चातुर्यम् । तथाऽप्यत्यन्तवीतरागे क इव तवावकाशः?&lt;br&gt;&#xA;क्रोधः - (हाहाकारमाम्रेडयन्) अस्त्येव संमतोऽत्राप्यवकाशः । यथा,&lt;br&gt;&#xA;पुंसस्त्यक्तपरिग्रहस्य विषयग्राहोज्झितस्याप्यहं कन्थाविष्टरकुण्डिकादिहरणप्रच्छादनाद्याश्रयः ।&lt;br&gt;&#xA;अन्तःक्षोभमलीकजल्पमसदारोपस्पृहां पैशुनं संमोहादि च संमुखय्य सहसा दास्ये समाधिक्षयम् ॥ ४१ ॥&lt;br&gt;&#xA;किं च, महेश्वरप्रमुखमहापुरुषचित्तविक्षोभकस्य मे समाहितहृदयसमारम्भविघटने किमत्राश्चर्यम्? यतः,&lt;br&gt;&#xA;बिभर्तु विबुधेश्वरं क्षिपतु दानवानीकिनीं भिनत्तु कुलपर्वतान्वनशतानि मृद्नातु वा ।&lt;br&gt;&#xA;अयत्नविवृतक्षितिस्तबकशेखरालङ्कृतः किमद्भुतपदं भवत्ययममीभिरैरावणः ॥ ४२ ॥&lt;br&gt;&#xA;कामः - सखे पुष्पाकर! क्रोधोदीरितमप्यवितथमिदमवधारणीयम् ।&lt;br&gt;&#xA;निद्रामुग्धिनिमीलितेष्वसुलभं निर्धूतनिम्नोन्नतं निद्राणाखिलवर्णभेदनियमं विष्वक्प्रवृत्तोदयम् ।&lt;br&gt;&#xA;कः क्रोधोद्भवमुत्सहेत तरितुं कल्पान्तकादम्बिनीकालोद्वेलकलिन्दशैलतनयाकल्लोलकालं तमः ॥ ४३ ॥&lt;br&gt;&#xA;अपि च,&lt;br&gt;&#xA;वाल्मीकिप्रभृतिभिर्महर्षिभिरप्युद्घोषितं मामकं महिमानं मावमंस्थाः । अहह!&lt;br&gt;&#xA;विराधकरिकेसरी विशिखवह्निदग्धार्णवः प्रभूतखरदूषणप्रभृतिनैर्ऋतव्यूहजित् ।&lt;br&gt;&#xA;विलूनदशकन्धरो मृदितकुम्भकर्णस्तदा मदस्त्रजनिते स्थितः क्वचन लाघवे राघवः ॥ ४४ ॥&lt;br&gt;&#xA;वसन्तः - काम! साधु कृतं भवता ।&lt;br&gt;&#xA;कामः - वयस्य! आत्मानं बहुमन्येथाः । त्वदायत्तवृत्तिना खलु मया सर्वमेतदाचरितम् ।&lt;br&gt;&#xA;वसन्तः - हन्त मकरध्वज! महावीराणामपि भवति वैक्लब्यं भवत्प्रभावेन, यदुन्मत्तदशामप्यधिगच्छन्ति । अथवा,&lt;br&gt;&#xA;रागोपलिप्तदृष्टिः प्रलपति मुह्यति विघूर्णते स्खलति । युवतिमदिरामदान्धो युक्तायुक्तं न जानाति ॥ ४५ ॥&lt;br&gt;&#xA;(विचिन्त्य) यद्यपि दुर्जयौ युवां कामक्रोधौ, तथापि किञ्चिन्मनसि मे परिवर्तते । सहायभूयस्त्वं सर्वेष्वपि कार्येष्वयत्नसिद्धिकारणम् । (पदशब्दं सूचयन्)&lt;br&gt;&#xA;धर्मध्वसधुरन्धरः शमदमप्रारम्भसर्वङ्कषः प्रज्ञावारिधिघस्मरः प्रणिदधत्प्रत्यूहमृत्युञ्जयः ।&lt;br&gt;&#xA;मुक्तिप्रार्थनमोचनाय महता मोहेन संप्रेषितस्तृष्णावारविलासिनीसहचरो लोभः किलोदीयते ॥ ४६ ॥&lt;br&gt;&#xA;(कामक्रोधौ सहर्षमवलोकयतः)&lt;br&gt;&#xA;वसन्तः - विश्वहृल्लोभनो लोभ इहाकार्यः ।&lt;br&gt;&#xA;कामक्रोधौ - सुष्ठु चिन्तितं सुहृदा वसन्तेन ।&lt;br&gt;&#xA;[कामः छोटिकां ददाति; क्रोधः सोद्घोषमनुमोदते]&lt;br&gt;&#xA;[ततः प्रविशति लोभस्तृष्णा च ।]&lt;br&gt;&#xA;लोभः - महामोहस्याज्ञां शिरसि निदधानः सजमिमामहं तृष्णाजानिस्त्वरितमिह लोभः समुदितः ।&lt;br&gt;&#xA;प्रदिष्टैस्तत्तादृक्प्राथिमविकटैर्हाटकमयैरखण्डब्रह्माण्डैर्मम क इव तृप्तिं घटयिता ॥ ४७ ॥&lt;br&gt;&#xA;(तृष्णां परिष्वज्य) प्रिये!&lt;br&gt;&#xA;अशेषसुरनारीणामाभिरूप्यसमुच्चयैः । अजहद्यौवनां तृष्णे विदधै त्वां विधिः स्वयम् ॥ ४८ ॥&lt;br&gt;&#xA;तदिदं निदर्शयामि,&lt;br&gt;&#xA;कनककलधौतशैलप्रभृतिभिरपि हन्त पूरणे क्षिप्तैः । तृष्णे भजति समृद्धिं भूयो भूयस्तवोदरे कार्यम् ॥ ४९ ॥&lt;br&gt;&#xA;तृष्णा - अय्यउत्त! तुम्ह वळ्ळहाए मह रमणिज्जत्तणं सव्वरमणीसमब्भहिअंति किं अच्चरिअं? तह वि देवासुरघरगअसअळरअणोवहारेण मह सोभग्गजोग्गाइ हारकेऊरमेहळाणूउराइ तुए करणिज्जाइ । [आर्यपुत्र! तव वल्लभाया मम रमणीयत्वं सवरमणीसमभ्यधिकमिति किमाश्चर्यम्? तथाऽपि देवासुरगृहगतसकलरत्नोपहारेण मम सौभाग्यसदृशानि हारकेयूरमेखलानूपुराणि त्वया करणीयानि ।&lt;br&gt;&#xA;लोभः - प्रिये! ईषत्करमिदमभ्यर्थयसे । निर्जिताः खलु मया देवासुरकिंनरकिंपुरुषविद्याधरमुनिमनुष्यतिर्यञ्चः, यथा परस्परमेव व्यतिहन्यन्ते, यथा वा तुषकणमपि मेरं मन्यन्ते । तत्र तावद्धनदबिरुदविख्यातस्य त्र्यम्बकसखस्य मत्कृतामवस्थामाकर्णय ।&lt;br&gt;&#xA;लब्धं न मुञ्चति विलक्षमतिर्न भुङ्क्ते धत्ते पुनः पुनरसौ महतीं धनायाम् ।&lt;br&gt;&#xA;निद्रारसं न लभते महतां निधीनां रक्षापिशाच इव संप्रति राजराजः ॥ ५० ॥&lt;br&gt;&#xA;तृष्णा - अय्यउत्त! तुए अत्थपुरुसत्थसद्धासण्ठाविअहिअए तेळ्ळोक्के विवेअपरिगहिअस्स पुरुसस्स का उण दसा?&lt;br&gt;&#xA;[आर्यपुत्र त्वया अर्थपुरुषार्थश्रद्धासस्थापितहृदये त्रैलोक्ये विवेकपरिगृहीतस्य पुरुषस्य का पुनर्दशा]&lt;br&gt;&#xA;लोभः - प्रिये! विमर्शनीयमेतत् । तस्य पुनः समाधिकौतुकं प्रशमयितुं महाराजेन महामोहेन समाविष्टौ कामक्रोधौ मदागमनकाङ्क्षिणौ तिष्ठतः । इमौ तावदुपसर्पावः । (उपसृत्य) लोभनामाहमभिवादये ज्यायांसौ कामक्रोधौ ।&lt;br&gt;&#xA;तृष्णा - सुण्हा एसा पणमइ गुरुअणं । [स्नुषैषा प्रणमति गुरुजनम् ।]&lt;br&gt;&#xA;[इत्युभौ प्रणमतः ।]&lt;br&gt;&#xA;कामक्रोधौ - दीर्घायुषौ भूयास्तम् ।&lt;br&gt;&#xA;वसन्तः - अहो निदाघपवनदवाग्नीनामिव भवतां समागमः! किं न सेत्स्यति राज्ञो महामोहस्य? मा भूद्विवेकतो भवत्पत्नीनां रतिजिघांसातृष्णानां माङ्गल्यभूषणवैकल्यम् ।&lt;br&gt;&#xA;[सर्वे परस्परमाश्लिष्यन्ति]&lt;br&gt;&#xA;कामः - अपि स्वागतमस्मदुपजीव्यमर्थपुरुषार्थमभिरक्षते लोभाय?&lt;br&gt;&#xA;लोभः - अथ किम् । अनुग्रहपदं खल्वहं भवताम्?&lt;br&gt;&#xA;क्रोधः - अपि कथममोघवृत्तिरपवर्गोदन्तवैदेशिकस्त्वमवधत्से स्वामिकृत्यम्?&lt;br&gt;&#xA;लोभः - युष्मदवष्टम्भेन सर्वत्रामोघवृत्तिरस्मि । पश्य सुयोधनादिवन्मत्परिगृहीतस्य लोकस्येदानीमद्वितीयां द्वितीयपुरुषार्थनिष्ठाम् ।&lt;br&gt;&#xA;क्षुद्रक्षोणिरजःकणस्थिरतृषः क्षुभ्यन्ति पृथ्वीभृतस्तप्येत स्वपदाय कः क्वचिदिति त्रस्यन्त्यमर्त्येश्वराः ।&lt;br&gt;&#xA;भिक्षाकेष्वपि केषुचित्क्वचिदुपक्षिप्तेष्वधिक्षेपतः पक्षे दुर्मतिभृत्ययोरिह जगत्तिष्ठत्यसूयेर्ष्ययोः ॥ ५१ ॥&lt;br&gt;&#xA;अपि च,&lt;br&gt;&#xA;अटन्ति हरितो दश स्थपुटयन्ति विश्वंभरां पठन्ति धनिनां चटून्परपरिच्छदं बिभ्रति ।&lt;br&gt;&#xA;तरन्ति जलधिं प्लवैः समरमारभन्ते मुधा दुरन्तधनदोहलग्रहिलचेतसो देहिनः ॥ ५२ ॥&lt;br&gt;&#xA;वसन्तः - आयुष्मन् महामोहामात्यधुरीण! पुनस्तृष्णासहायस्य ते पूर्वापरपुरुषार्थसाधके स्वयं च सर्वचित्तसाक्षिकं स्वादुतयोपलभ्यमाने सर्वराजन्यसेवनीयचरमोपवेदसिद्धे प्रत्यक्षपुरुषार्थे कः प्रत्यूहः? अयं च,&lt;br&gt;&#xA;कालप्राप्ताद्धर्मतोऽधर्मतो वा कक्षीकार्यः कामतन्त्रप्रधानैः ।&lt;br&gt;&#xA;लाभे गुप्तावप्रदानव्रते वा त्वय्यायत्तो ह्यर्थनामा पुमर्थः ॥ ५३ ॥&lt;br&gt;&#xA;शृण्वन्तु सर्वे भवन्तो मामकमनुयोगम् । विवेककवचदुर्भेदविज्ञानो विपश्चित्तमः कथंकारमवस्कन्दनीयः?&lt;br&gt;&#xA;कामः - सखे! एवमहमेतदध्यवस्यामि । अहं तावदग्रेसरो गच्छामि । भवद्भिस्तु पक्षद्वयं पार्ष्णिं च परिपालयद्भिरन्तरा निवेश्य तृष्णामनुप्लवैर्भवितव्यम् । तदनेन दुर्भेदेन व्यूहेन विवेकस्य स्वकुलविध्वंसनमनोरथप्रत्यूहीभविष्याम इति । (तथा व्यूह्य सर्वे पञ्चषाणि पदानि परिक्रामन्ति)&lt;br&gt;&#xA;कामः - (सरभसपुङ्खितशरं पौष्पं धनुरान्दोलयन्) पश्यत तावदिदानीमधिज्यधन्वनो मे ललितघोराणामिषूणां लक्ष्यलाभम् ।&lt;br&gt;&#xA;प्रणिधानविशेषभावितात्मा करणग्रामनिरोधनिष्प्रकम्पः ।&lt;br&gt;&#xA;निभृतश्वसनो निवृत्तिधर्मा पुरुषस्त्यक्तपरिग्रहोऽयमास्ते ॥ ५४ ॥&lt;br&gt;&#xA;वसन्तः - (सूक्ष्ममवलोक्य) हन्तावहितैरस्माभिर्भवितव्यम् । अत्र हि,&lt;br&gt;&#xA;वितमसि पदे विधास्यन्मायाजलधेः समुद्धृतं पुरुषम् ।&lt;br&gt;&#xA;विमृशति किमपि रहस्यं सुमतिसहायो विवेक एकान्ते ॥ ५५ ॥&lt;br&gt;&#xA;क्रोधः - (सभ्रुकुटीभङ्गम्) भो वसन्त! विमृश्यतां किमपि दुरात्मना विवेकेन । पुरुषस्तावत्पुरस्कृतमन्मथानामस्माकमभिमतं नातिवर्तते । यतः,&lt;br&gt;&#xA;अनघसमाधिसंपदुदरंभरिरात्मभवः प्रबलमहोर्मिजालभरिते दुरिताम्बुनिधौ ।&lt;br&gt;&#xA;जडमतिजन्तुजातमुपजातविहारमसौ सुखबडिशावकृष्टमुपदंशदशां नयति ॥ ५६ ॥&lt;br&gt;&#xA;पश्यतु भवानेतस्य पुरुषस्य भावनाविशेषम् ।&lt;br&gt;&#xA;स्वसंबोधः सौधः शुभगुणगणो मण्डनविधिः समाधिः संभोगो रहसि जयशैली रतिकथा ।&lt;br&gt;&#xA;सुषुप्ते लोकेऽद्य श्रुतिपरिषदन्तःपुरगतो मुनिः शान्तिव्याजान्मुखरयति शृङ्गारनिगमम् ॥ ५७ ॥&lt;br&gt;&#xA;वसन्तः - (स्वगतम्) आशामात्रकृतेयमन्यथाकल्पना । (प्रकाशम्) सखे! प्रबलप्रतिपक्षसंनिधौ किमनेन प्रगल्भभाषितेन?&lt;br&gt;&#xA;लोभः - सखे वसन्त! प्रिया तावन्ममैषा प्रतिपक्षप्रतिक्षेपभीता प्रत्याश्वासयितव्या । (तृष्णामवलोक्य) सुमुखि तृष्णे!&lt;br&gt;&#xA;महावीरव्यूहमध्यगता महत्यपि प्रतिपक्षे मा भैषीः ।&lt;br&gt;&#xA;तृष्णा - सअळसुरासुरमहिअमाहप्पेसु तुम्हेसु जीवन्तेसु णिच्चं णिब्भअम्हि । [सकलसुरासुरमहितमाहात्म्येषु युष्मासु जीवत्सु नित्यं निर्भयाऽस्मि ।]&lt;br&gt;&#xA;कामः - (सान्तस्त्रासं परिवृत्यावलोक्य) पश्चात्पदानि प्रतिक्षेप्यन्तामस्माभिः । अद्य हि,&lt;br&gt;&#xA;अनिद्राणप्रज्ञासहजबलधीराद्भुतगतिस्तितिक्षासन्तोषस्थिरतरतनुत्राणघटितः ।&lt;br&gt;&#xA;प्रयुक्तं केनापि प्रणवरथमास्थाय पुरतो विवेकः प्रत्युद्यन्विघटयति मे व्यूहघटनाम् ॥ ५८ ॥&lt;br&gt;&#xA;[सर्वे भयं नाटयन्ति ।]&lt;br&gt;&#xA;वसन्तः - युष्मासु त्रिषु कस्यचिद्यदि विपत्संपत्स्यते केनचित्त्यक्षत्येव हि भक्तजीविततया मोहः स्वयं जीवितम् ।&lt;br&gt;&#xA;सद्यश्चैनमनुम्रियेत नियतं तद्वल्लभा दुर्मतिस्तत्संप्रत्यपसर्पणं क्षममितः क्षिप्रं विवेकास्पदात् ॥ ५९ ॥&lt;br&gt;&#xA;लोभः - अराजकैरस्माभिरत्र न योद्धव्यम् । मन्त्रयिष्यति च राजा स्वयमेव कृत्यशेषम् ।&lt;br&gt;&#xA;क्रोधः - (सनिर्वेदम्) धिग्धिक्! किमियता कालेनास्माभिराचरितं राजकृत्यम्!&lt;br&gt;&#xA;लोभः - सखे!&lt;br&gt;&#xA;अतिक्रामन्कालस्तपनरथवेगेन महता न रोद्धुं शक्येत प्रतिवहन(वात्यावि)वातूलरहितः ।&lt;br&gt;&#xA;गतस्रोतोरोधे न खलु यतितव्यं कृतधिया तदारम्भः श्रेयानुपरितनभीतिप्रतिभटः ॥ ६० ॥&lt;br&gt;&#xA;तदत्रायुस्तावदस्माभिरभिरक्षणीयम्, &amp;lsquo;सर्वत एवात्मानं गोपायेत्&amp;rsquo; इति हि श्रूयते ।&lt;br&gt;&#xA;कामः - समयोचितमिदं समर्थ्यते लोकवृ(त्तान्त)त्तवेदिना लोभेन ।&lt;br&gt;&#xA;आधे(दे)यो न हि सौप्तिकप्रणिहितैरस्माभिराकस्मिकः पातः क्रुद्धविवेकलक्षणमहापातालगर्तोदरे ।&lt;br&gt;&#xA;सद्यः संप्रति डम्भदर्पकुहनासूयादिदत्तक्षणः प्रत्यर्थिप्रतिरोधकर्मणि महामोहः प्रवर्तिष्यते ॥ ६१ ॥&lt;br&gt;&#xA;तद्वयमिदानीं भिन्नदिक्काः प्रतिष्ठेमहि । &amp;lsquo;आत्मार्थे पृथिवीं त्यजेत्&amp;rsquo; इति हि वदन्ति । [इति निष्क्रान्ताः सर्वे ।]&lt;br&gt;&#xA;इति श्रीकवितार्किकसिंहस्य सर्वतन्त्रस्वतन्त्रस्य श्रीमद्वेङ्कटनाथस्य श्रीमद्वेदान्ताचार्यस्य कृतिषु संकल्पसूर्योदयनाटके (कामादिव्यूहभेदो नाम) चतुर्थोऽङ्कः ।&lt;/p&gt;</description>
    </item>
    <item>
      <title>05</title>
      <link>https://vishvAsa.github.io/rAmAnujIyam/kAvyam/rUpakam/sankalpa-sUryodayaH/mUlam/05/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAnujIyam/kAvyam/rUpakam/sankalpa-sUryodayaH/mUlam/05/</guid>
      <description>&lt;p&gt;पञ्चमोऽङ्कः&lt;br&gt;&#xA;[ततः प्रविशति डम्भः कुहना च]&lt;br&gt;&#xA;डम्भः - अहहारे त्वां धर्मपत्नि कुहने! संबोधयामि । त्वं हि मे तारेव बृहस्पतेः अहल्येव गौतमस्यास्पृष्टपुरुषान्तरा&lt;br&gt;&#xA;क्षणविरहाक्षमा सहधर्मचारिणी ।&lt;br&gt;&#xA;कुहना - जं बम्हणेसरो भणइ । तह वि ळज्जामि णिद्दिठ्ठादो णिदंसणादो । अरुन्धई विअ वसिट्ठस्सेत्ति वअणिज्जं घरसामिणा । जाहे अहं तक्करहिं किदवेहिं गामणीहिं णरिन्दामच्चेहिं पासण्डीहिं अण्णेहिं वि तारिसेहिं पत्थिदम्हि, ताहे वि ता तुमं एव्व सुमरिऊण सेवम्मि । [यद्ब्राह्मणेश्वरो भणति । तथाऽपि लज्जामि निर्दिष्टान्निदर्शनात् । अरुन्धतीव वसिष्ठस्येति वचनीयं गृहस्वामिना । यदाहं तस्करैः कितवैर्ग्रामणीभिर्नरेन्द्रामात्यैः पाषण्डिभिरन्यैरपि तादृशैः प्रार्थिताऽस्मि, तदाऽपि तांस्त्वामेव स्मृत्वा सेवे ।]&lt;br&gt;&#xA;डम्भः - (सान्तर्हासम्) अत एव सर्वलोकपतिव्रता खल्वसि । अद्य पुनरनुगतानपि मे गार्हपत्यादीन् यतः कुतश्चिदानीतैरपि शुष्मभिः समादधानया यज्ञपत्न्या त्वया न कदाचिदपि मामकमग्निहोत्रं विच्छिद्यते । पर्वकालेषु च अनाविष्कृतपुष्पया त्वया दर्शपूर्णमासौ च नित्यमनुवर्त्यते । निर्वर्त्यते च पिण्डपितृयज्ञादिकम् । का कथा प्रायश्चित्तस्य?&lt;br&gt;&#xA;कुहना - सन्तं पावं; सन्तं पावं । जाअम्मि खु विच्छेए समाहाणिज्जं । ण खु काहे वि अम्हघरे अग्गीणं विच्छओ । पसण्णाहिं खु कुळदेवआहिं णिच्चं रक्खिज्जन्ति अम्हाणं अग्गिणो । तह उप्पण्णं खु पुप्फं अणाविक्करणिज्जं । पत्तो वि अ पव्वसु ताहिं एव्व कुळदेवआहिं विळम्बीअदि पुप्फसमओ । [शान्तं पापम्, शान्तं पापम् । जाते खलु विच्छेदे समाधानीयम् । न खलु कदाऽप्यस्मद्गृहेऽग्नीनां विच्छेदः । प्रसन्नाभिः खलु कुलदेवताभिर्नित्यं रक्ष्यन्तेऽस्माकमग्नयः । तथा उत्पन्नं खलु पुष्पमनाविष्करणीयम् । प्राप्तोऽपि च पर्वसु ताभिरेव कुलदेवताभिर्विलम्ब्यते पुष्पसमयः ।]&lt;br&gt;&#xA;डम्भः - साधु कुहने! साधु । अस्मत्सहधर्मचारिणी खल्वसि । बहु मन्ये त्वां ब्राह्मण्यप्रतिष्ठापिकां यज्ञपत्नीं परमश्रोत्रियधर्मपुत्रीम् । नित्यमेव खल्वशनायोदन्याभ्यामातुरस्य मे हरिवासरेषु मृष्टमपि भोजनमनाविष्कुर्वाणया त्वया प्राप्यते द्वादशीव्रतम् । प्रख्याप्यते च प्रतिगृहं साधनसंपत्तिसंभ्रमेण । किं तु किञ्चिद्रहस्यमुपदिशामि । सन्तीदानीमन्तिमयुगभूमिकाभेदा इव केचिदवधीरितसकलधर्माः प्रव्रजितवेषभाजः प्रकटितमायाविलासाः पूर्वदेवाः । ते च रावणधनञ्जयन्यायेन भवतीं जिघृक्षेयुः । अतो मत्समीपं कदाचिदपि नातिवर्तेथाः । न च परमब्राह्मणं मां मुहूर्तमपि त्वदन्याः परिचरितुमर्हन्ति । अहं पुनरधुना दिव्यादिव्यसर्वभोगसार्वभौमस्य राज्ञो महामोहस्यानुचितमाचरन्तमाततायिनं विवेकमभिचरितुं देव्या दुर्मत्या प्रार्थितोऽस्मि । यथा &amp;lsquo;वत्स डम्भ! विश्वधर्मोपप्लावकेन त्वया विवेकः प्रध्वंसनीयः&amp;rsquo; इति । ततश्चाहं नित्यनिःस्पृहोऽपि दाक्षिण्यपरवशतया &amp;lsquo;षट्स्वनभिचरन्पतेत्&amp;rsquo; इति महर्षिभाषितं चानुवर्तमानः कामप्यलक्ष्यां देवतामारिराधयिषुरास्थितनियमोऽस्मि । तन्मे दिव्यगङ्गाजलाप्लुतलोकपालपुरोहितोपनीतानि पारिजातपुष्पफलान्युपाहर ।&lt;br&gt;&#xA;कुहना - हद्धि हद्धि! सअळाअमसारग्गहणविसारदो विवेओ समदमप्पमुहेहिं अमच्चअणेहिं संरक्खिओ कहं अभिचरिज्जइ? तारिसेसु पवुतो अभिआरो कत्तुणो एव्व वाहं आवहइत्ति सुणीअदि । [हा धिक् हा धिक्! सकलागमसारग्रहणविशारदो विवेकः शमदमप्रमुखैरमात्यजनैः संरक्षितः कथमभिचर्यते? तादृशेषु प्रयुक्तोऽभिचारः कर्तुरेव बाधामावहतीति श्रूयते ।]&lt;br&gt;&#xA;डम्भः - अयि मुग्धब्राह्मणि! अविचारितास्मद्वैभवा किं भाषसे?&lt;br&gt;&#xA;विद्याश्चतुष्कसहिता विदिता द्विसप्त क्षिप्रं चतुर्गुणितचन्द्रकलाः कलाश्च ।&lt;br&gt;&#xA;काले च साधु विहिताः क्रतवः सहस्रं धर्मध्वजाश्च भुवनेषु मया निबद्धाः ॥ १ ॥&lt;br&gt;&#xA;अयि परमधार्मिकसहधर्मचारिणि! आस्तामिदं तावद्विद्याचारमाहात्म्यम् । निःस्पृहत्वमपि निपुणमवधारय ।&lt;br&gt;&#xA;निर्जित्य क्षितिमण्डलं भृगुपतिर्मह्यं प्रदातुं पुनः प्रह्वः प्रार्थयत न्यषेधि च मया विश्वं तृणीकुर्वता ।&lt;br&gt;&#xA;अस्मद्वैभवदृष्टिसंभृतचमत्कारैरमर्त्येश्वरैर्दत्तौ धिक्कृतवानहं शमधनः स्वर्गापवर्गावपि ॥ २ ॥&lt;br&gt;&#xA;कुहना - (सविमर्शम्) एव्वं णाम महप्पहावाणं तुम्हाणं विवेआभिआरो किं सेणो, अण्णारिसो वा जो वि को कि? जत्थ अहं सहधम्मआरिणी होम्मि । [एवं नाम महाप्रभावाणां युष्माकं विवेकाभिचारः किं श्येनः, अन्यादृशो वा योऽपि कोऽपि? यत्राहं सहधर्मचारिणी भवामि ।]&lt;br&gt;&#xA;डम्भः - अयि महाश्रोत्रियधर्मपत्नि! महानुभावानामस्मदन्तेवासिनामत्यन्तरहस्यमिदमावेदयामि । सखीभ्यस्तृष्णादिभ्योऽपि नैतद्ब्रूयाः । न खलु श्येनादिवद्विशेषतो विहितोऽयमभिचारः । किं तु,&lt;br&gt;&#xA;ये तु धर्मतयाऽधीतास्ते सर्वे मत्परिग्रहात् । अविशेषेण गच्छन्ति विवेकस्याभिचारताम् ॥ ३ ॥&lt;br&gt;&#xA;कहना - सुट्ठु चिन्तिअं । को उण इमस्सिं परपीडणजण्णे तुम्हाणं उवदेसं कुणुज्ज? [सुष्ठु चिन्तितम् । कः पुनरस्मिन्परपीडनयज्ञे युष्माकमुपदेशं कुर्यात्?]&lt;br&gt;&#xA;डम्भः - अहह! अयि मुग्धे! सर्वज्ञस्य मे किमन्येनोपदेष्ट्रा? सर्वेऽपि हि पण्डितंमन्या मामेवाश्रित्य संशयं प्रशमयन्ति । अथापि मयेदानीं साक्षिमात्रतया स्थापितः कश्चिदुत्कृष्टसर्वजनतिरस्कारको गर्वो नाम सर्वजनहृदयसंवादी महामोहसमयमहोपाध्यायः । तस्य चेदानीमागमनं प्रतीक्ष्यास्मिन् सिद्धाश्रमे नवकृत्वः पुण्याहपूते संभृतसंभारः सप्तर्षिभिः प्रदिष्टां ब्रसीमधितिष्ठामि ।&lt;br&gt;&#xA;कुहना - जुत्तं आअरिअं । कज्जसिद्धी अ तुम्ह करगआ होज्ज । [युक्तमाचरितम् । कार्यसिद्धिश्च युष्माकं करगता भूयात् ।]&lt;br&gt;&#xA;डम्भः - (निमित्तं सूचयन्) अस्मत्कुलधर्मपालिनि कुहने! स्पन्दते मम दक्षिणं चक्षुः । अद्यैव च सुहृत्समागमः संपत्स्यते । (पुरस्तादवलोक्य) कः खल्वसौ ज्वलत्प्रभाकञ्चुकितदुर्निरीक्ष्यमूर्तिर्महात्मा मध्यमं लोकमवतीर्यास्मदाश्रमाभिमुखमागच्छति?&lt;br&gt;&#xA;[ततः प्रविशति परिगृहीतपृथुलपादुकः प्रतिक्षणविक्षिप्यमाणविकटभुजदण्डो दृढतरदण्डावलम्बितप्रतिज्ञापत्रिकापताको दर्पः ।]&lt;br&gt;&#xA;दर्पः - अहं किल राज्ञा महामोहेन प्रकृष्टजनतिरस्काराय प्रणिहितः सकललोकतारतम्यदिदृक्षया परिक्रान्तः पितामहगृहान्मध्यमलोकमवतरन्नाचक्रवालमवलोकितदिशाचक्रवालः पुरन्दरपुरोगमैर्लोकपालैरभ्यर्चितः सुरभिमदिरासुधाचन्द्रपारिजातमणिवरवितरणमहावदान्येन मन्दरमन्थमथनसंक्षोभसर्वंसहेन मधुकैटभमथनबन्धुना सिन्धुना समाहृतं हारोपहारमाबिभ्राणः प्रत्यागतोऽस्मि भारतं वर्षम् । अद्य च,&lt;br&gt;&#xA;त्रयोदशमिवादित्यं रुद्राणां द्वादशं तथा । मन्वीत नियतं लोको वसूनां नवमं च माम् ॥ ४ ॥&lt;br&gt;&#xA;(विचिन्त्य सरोपहासम्) अहो नु खलु जगतो मौढ्यम्! येषामस्मदनुचरप्रतिनिधिपर्वण्यप्यवस्थानमपहास्यम्, तेऽपि मत्साम्यमाधिक्यं वा प्रतिलब्धुं मोघवृत्तिं मनोरथमारोहन्ति । इह हि,&lt;br&gt;&#xA;छन्दश्छन्दितबुद्धयः पदविदः कल्पे विकल्पत्यजः शिक्षाशिक्षितमानसा विगणितज्योतिर्गणावृत्तयः ।&lt;br&gt;&#xA;निर्णीतार्थनिरुक्तयस्त्रिविधया मीमांसया मांसला नृत्यन्तो नयविस्तरेषु सुधियः सर्वे मया खर्विताः ॥&lt;br&gt;&#xA;(आकाशे) रे रे बालिश! किं ब्रवीषि? कुतस्तवेयं शिक्षा कीदृशी च परिचितिरिति? (सहस्तास्फालनं विहस्य)&lt;br&gt;&#xA;विधिमन्तरेण विहगेन कुतः पयसोरशिक्ष्यत विवेकविधिः ।&lt;br&gt;&#xA;कति वा दिनानि वद पर्यचिनोत्कलशीसुतः कबलयञ्जलधिम् ॥ ६ ॥&lt;br&gt;&#xA;आस्तां तावद्विश्वतोमुखीयमास्माकी विद्या । अभिजनवृत्ताभ्यामप्यहं निःसमाभ्यधिकः । तथा हि, मद्वंशोद्भवयाजनार्हपुरुषाभावादमुष्मिञ्जगत्यागोत्रप्रथमादनध्वरतया प्रख्यातमस्मत्कुलम् ।&lt;br&gt;&#xA;अप्रत्यक्षमनक्षपीडनविधिप्रागल्भ्यतः स्थापितं विष्वग्वृत्ति तपः परं किमपि मे विश्वाधिकं के विदुः ॥ ७ ॥&lt;br&gt;&#xA;(पुरस्तात्पश्यन्) अह ह!&lt;br&gt;&#xA;बहव इह नश्छात्रा बाह्याः कुदृष्टय इत्यमी मिषति विबुधस्तोमे मेरुं विगूहयितुं क्षमाः ।&lt;br&gt;&#xA;प्रबलकुहनागम्भीराभिः प्रलोभनयुक्तिभिर्जडबधिरपङ्ग्वन्धप्रायं जगज्जनयन्ति च ॥ ८ ॥&lt;br&gt;&#xA;अथवा, अनपह्नुतवद्भिरद्य यावत्प्रतिपक्षानिह किं प्रमाणवर्गैः ।&lt;br&gt;&#xA;स्ववशे विनिवेशयामि विश्वं मणिमन्त्रौषधिवञ्चनोपजापैः ॥ ९ ॥&lt;br&gt;&#xA;किमाह कश्चित् - प्रतिष्ठिते प्रमाणवर्गे कथं कैश्चिदेवं पाटच्चरवृत्तिः प्रतिपत्तव्येति? (सरोषहुंकारम्) पश्य, अरे ब्राह्मणा पशद! सार्वलौकिकं गगन(तल)मलिनिमप्रत्यक्षं किं न प्रामाणिकैः परिभूयते? अपि च,&lt;br&gt;&#xA;षड्भिः पूर्वप्रणीतैरलमिह समयैः श्रद्दधानप्रमाणैर्वस्तुस्थित्यैकरूप्ये मतिविहतिहते कस्य कीदृग्व्यवस्था । अक्षुभ्यद्द्वित्रकक्ष्याव्यवहरणसहानस्मदुन्नीतनीत्या सिद्धान्सिद्धान्तभेदान्मदुपहितधियः प्रत्यवस्थापयन्तु ॥ १० ॥&lt;br&gt;&#xA;(अपसव्यं पश्यन्) एते मगधकलिङ्गान्ध्रद्रमिडकर्णाटकेरलकोङ्कणादयो जनपदाः । अहह!&lt;br&gt;&#xA;अष्टाचत्वारिंशतं बौद्धभेदान्नीचोक्त्याहं हेलया निर्मिमाणः ।&lt;br&gt;&#xA;अध्यासीनो बोधिवृक्षस्य मूलं विद्यादर्पं वैदिकानामहार्षम् ॥ ११ ॥&lt;br&gt;&#xA;ततः प्रभृति सुगृहीतनामानो नाममात्रनिःशेषितविपक्षाः सप्तद्वीपनिहितजयस्तम्भाः संचरन्त्यस्माकमन्तेवासिनः । अपि च,&lt;br&gt;&#xA;अद्वैतं क्वचिदर्पितं क्वचिदिह द्वैतं मया साधितं द्वैताद्वैतसमाहृतिः क्वचिदसौ दुःस्था व्यवस्थापिता ।&lt;br&gt;&#xA;तत्तद्भक्तिमुधाग्रहोदितकथाकल्लोलतो वादिनां मन्ये संप्रति मल्लमेषसमरप्रेक्षारसं प्राप्नुमः ॥ १२ ॥&lt;br&gt;&#xA;(परिवृत्यावलोक्य) एते पुनर्यवनतुरुष्काद्युपप्लुताः प्रत्यन्तदेशाः । इह च,&lt;br&gt;&#xA;वादद्यूतपणं प्रकल्प्य किमपि क्षिप्ताभिमानः क्वथन् कश्चिद्वैदिकपद्धतिं द्विजपतिः क्षिप्रं मया त्याजितः ।&lt;br&gt;&#xA;अर्हद्बुद्धबृहस्पतिप्रभृतिभिः कॢप्तान्कृतान्तक्रमानन्योन्यव्यतिहारितानपि पठन्व्यामोहयत्यर्भकान् ॥ १३ ॥&lt;br&gt;&#xA;अमी च पशुमृगपक्ष्यादिकल्पैरनार्यैरधिष्ठिता नास्मद्दृष्टिगोचरतामर्हन्ति । एतेष्वनिश्चिताक्षराः कक्षावलम्बितपुस्तका विस्तारितकूर्चभाराः केचिदेते विपश्चित इवाभान्ति । आः प्रतारितोऽस्मि गाढमापातदृष्टया । तथा हि,&lt;br&gt;&#xA;अनियतबहुजल्पैरल्पबोधावलिप्तैरवमतगुरुवर्गैरत्रिवर्गापवर्गः ।&lt;br&gt;&#xA;अभिनयविधुताङ्गैरङ्गुलीनृत्तसारैरलमिह जडभूभृत्पीठमर्दैरमीभिः ॥ १४ ॥&lt;br&gt;&#xA;(उत्तरतो दृष्टिं दत्त्वा) कश्चिदिहासौ काश्मीरतो वा जलन्धराद्वा दक्षिणाभिमुखः समायाति । एतस्मात्तावत्प्रिययोरवस्थानं परिपृच्छामि । भद्र सुब्राह्मण! किं जानासि दुर्मतिसमादेशादद्रिराजपरिक्रमणाय प्रस्थितयोरस्मद्गृहिण्योरीर्ष्यासूययोरधुनातनं वृत्तान्तम्? (कर्णं दत्त्वा) किमाह? ते किल सुमतिसखीभिर्मैत्रीकरुणामुदितोपेक्षाभिः प्रतारिकाभिः कस्यां चिन्निवृत्तिपथसुरङ्गायां निरुद्धे इति । (सक्रोधम्) आः पापोऽयमलीकवादी ब्राह्मणवेतालः । रे रे दुरात्मन् वैधवेय श्रोत्रियब्रह्मराक्षस! कथं सर्वलोकाभिसरणेऽप्यस्मत्सहधर्मचारिणीत्वमनुज्झन्त्योर्महाभागयोरनयोरेतादृशमत्याहितं संभविष्यति? (निर्वर्ण्य) प्रागप्यवगतोऽयं पर्वतीयैर्व्याधपतिभिः प्रतिजनपदं प्रणिधिभावेन प्रेषितः पर्यटनशीलः कश्चित्पान्थः । (सपरिहासम्) अहो देशकालविशेषसंभवोऽयं दोषसमवायः । यथा,&lt;br&gt;&#xA;श्वश्रूरस्य दिगम्बरव्रतवती संबन्धिनः सौगता माता चास्य पिता च पाशुपतिनौ वैशेषिको देशिकः ।&lt;br&gt;&#xA;जाया तिष्ठति सांख्ययोगसमये चार्वाकशिष्यः सखा मिथ्याचारसमाह्वयः स्वयमसौ विप्लावको वैदिकः ॥ १५ ॥&lt;br&gt;&#xA;तदयं मिथ्याचारनामा व्याधप्रणिधिरलीकवादी चासंभाष्यो मादृशैर्महात्मभिः । एतदवलोकनदोषपरिहाराय दिवाकरमात्मानं वा पश्यामि । (विकटं परिक्रम्य) अहह महानद्योरिह गङ्गायमुनयोरमी मध्यमा जनपदाः । एतेषु चावधीरितबृहस्पतिप्रज्ञानामस्माकमनन्तसिद्धान्तसृष्टिकर्बुरमुपन्यासं प्रजापतिपशुपतिदत्तवरोऽपि कः पुनः प्रत्येष्यति? कुतः पुनरनुवादादयः? इह चापवर्गमार्गनिरोधोद्यतेनास्मत्स्वामिना समाहूतैरपरान्तवासिभिर्म्लेच्छभूपतिभिरधरोत्तरीकृता राजधान्यः । चरन्ति चात्र केचिदमी चक्रवर्तिनो डाम्भिकानाम् । एते च,&lt;br&gt;&#xA;अयाचन्तः किंचित्स्वयमुपनतेऽनादरगिरो धनायाशैलूषीसहचरितसाकूतगतयः ।&lt;br&gt;&#xA;निवृत्त्याख्ये धर्मे स्थितिमभिनयन्तो निरुपधिं नमस्यन्ते सद्भिर्नवमरसनाडिंधमदृशः ॥ १६ ॥&lt;br&gt;&#xA;अपि च, हन्तैतत्कलेरनङ्कुशमाधिराज्यं; महामोहस्य वा तपसां परिपाकः ।&lt;br&gt;&#xA;स्वतन्त्रवरवर्णिनीसुरतकेलिसौत्रामणीरसार्पितमनोभवां रहसि निर्विशद्भिः क्षपाम् ।&lt;br&gt;&#xA;दिवा विविधभूमिकाविहितकञ्चुकैर्वञ्च्यते वियातकितवैरिदं वितथदत्तवित्तं जगत् ॥ १७ ॥&lt;br&gt;&#xA;अत्र चामी म्लेच्छाधिष्ठितं देशमपरित्यजतां बहिरावरणमात्रसंरक्षितवर्णाश्रमधर्माणामनन्यगतिकानां द्विजानामग्रहाराः । एतेषु च,&lt;br&gt;&#xA;संस्काराः परमुत्सवैकवपुषः सन्ध्या विनोदावधिः सावित्री जनवादजर्झरतनुः शौचं नटप्रायिकम् ।&lt;br&gt;&#xA;इत्थं मोहमहीपतेरभिमते विश्वं विपर्यस्यतः कालस्यैष कलेरलेपकमतव्यक्तक्रमः प्रक्रमः ॥ १८ ॥&lt;br&gt;&#xA;अहो नु खल्वयमपि महानत्र धर्मक्रमः ।&lt;br&gt;&#xA;तरुणाकृतयः कचेषु कृष्णास्त इमे दम्पतयः सहैव साध्यम् ।&lt;br&gt;&#xA;इतरेतरदैवतं भजन्ते मदनोपज्ञमजस्रमग्निहोत्रम् ॥ १९ ॥&lt;br&gt;&#xA;अपि च,&lt;br&gt;&#xA;प्रतिवीथिकमाश्रयन्त एते कुहनासूक्तिमयीं कुसीदवृत्तिम् ।&lt;br&gt;&#xA;अपरीक्षितशिष्यमद्य सर्वे शुकवद्ब्रह्म पठन्ति शुद्धवेषाः ॥ २० ॥&lt;br&gt;&#xA;(अन्यतोऽवलोक्य) एते चित्रार्पितमुक्तपुरुषसन्निभाः पुराणमठभित्तिकोणमाश्रित्य जोषमासते । (सूक्ष्मं निर्वर्ण्य) अहहामी दीर्घतरदर्भपूलपूरिताङ्गुलीविवरेण दक्षिणकरेण नासिकां कबलयन्तः प्राणसंशयेनापि प्राणसंयमनमभिनयन्ति । (सहस्तास्फालनम्)&lt;br&gt;&#xA;अपटुफणितिभावाद्बिभ्रतो मौनमुद्रामनितरशरणत्वादादृतान्योन्यसङ्घाः ।&lt;br&gt;&#xA;अगतिविहितभिक्षावृत्तयः केचिदेते चिरविधृततुरङ्गब्रह्मचर्या महान्तः ॥ २१ ॥&lt;br&gt;&#xA;[सोपक्रोशं हस्तौ विधून्वन्]&lt;br&gt;&#xA;अनल्पमदपित्तलैरनुपरुद्धमानग्रहैरजल्परणकर्कशैरपरिदृष्टतर्कक्रमैः ।&lt;br&gt;&#xA;अतथ्यनियमस्थितैरनतिवृत्तडम्भोद्यमैरशिक्षितचमत्कृतैरलमसद्भिरेतादृशैः ॥ २२ ॥&lt;br&gt;&#xA;(अन्यतो दृष्टिं प्रसारयन्) अमी पुनरमुष्टिमेययज्ञोपवीतसंछन्नवक्षसः करावलम्बिताक्षमालाः करचरणनयननासादिषु मन्त्रवर्णान्निरन्तरं न्यस्यन्तस्तीर्थयात्रोत्सुकपथिकसार्थयातायातपद्धतिपरिसरप्रतिष्ठापितं चेलाजिनकुशोत्तरमासनमधितिष्ठन्ति । हन्तैषां महायोगिनामत्यद्भुतं नैरपेक्ष्यम्, येन स्वयमप्यन्तर्हसन्ति । यतश्च,&lt;br&gt;&#xA;डम्भस्येव ध्वजममितया मण्डितं दर्भमुष्ट्या द्राघीयांसं कमपि पुरतः संप्रतिष्ठाप्य दण्डम् ।&lt;br&gt;&#xA;पादोपान्तप्रणिहितधनान्प्राणिनो भक्तिनम्रान्नावेक्षन्ते कितवमुनयो नामतस्तीर्थपादाः ॥ २३ ॥&lt;br&gt;&#xA;अहहामी निरन्तरमान्तरं ध्यानमभिनयन्तः पुरः प्रतिष्ठापितां देवतामपि नोद्वीक्षन्ते । अभ्यर्णमागतानप्याचार्यमातापितृप्रमुखानर्धनिमीलितेन लोचनेनावलोकयन्तोऽप्यनवलोकनं नाटयन्ति? का कथा प्रणामादीनाम् । एतेषु च,&lt;br&gt;&#xA;शमदमवृत्तसमाधिषु निःस्पृहभावे च नैष्ठिका डम्भाः ।&lt;br&gt;&#xA;अयुतायुतांशकक्ष्यामडम्भडम्भस्य नाहन्ति ॥ २४ ॥&lt;br&gt;&#xA;अयं पुनररिहानुपतितमार्जारधूर्तबकवृत्तीनां त्रयीविद्यातपस्विनामग्रगण्यो महातपाः,&lt;br&gt;&#xA;शिक्षाविशेषनिभृताकृतिरूर्ध्वबाहुः प्रक्रीडयन्निव निजां तपसि प्रतिष्ठाम् ।&lt;br&gt;&#xA;दर्भावृते क्षितितले निहितैकपादश्चित्रं सजीवमिव तिष्ठति डाम्भिकेन्द्रः ॥ २५ ॥&lt;br&gt;&#xA;इतश्चायमेतादृशो यायजूकः,&lt;br&gt;&#xA;अलिकचिबुकनासाजानुबाहूदराद्यैर्विवृतनतिविशेषो मृत्तिकालेपचिह्नैः ।&lt;br&gt;&#xA;कनकगिरिमिवेच्छन्कश्चिदग्नीन्समिन्धे मुकुलितनयनार्धो मूर्तिमानेष डम्भः ॥ २६ ॥&lt;br&gt;&#xA;(परिवृत्यावलोक्य) अहो नु खलु काषायदण्डमात्रशरणानां कलियुगसंन्यासिनां नैरपेक्ष्यम् ।&lt;br&gt;&#xA;भिक्षेति शिष्यजनरक्षणदक्षिणेति शाटीति शाश्वतमठोपधिकल्पनेति ।&lt;br&gt;&#xA;ग्रन्थोपसङ्ग्रहणमूल्यमिति ब्रुवाणाः संन्यासिनोऽपि दधते सततं धनायाम् ॥ २७ ॥&lt;br&gt;&#xA;(सहर्षम्) नूनमीदृशपुरुषावष्टव्धे जीवलोके सिद्धप्रायं समीहितं महामोहस्य । अथाप्येतदिह सितासितनदीसंभेदे विवेकस्थानमिव किञ्चिदाभाति । यदुत,&lt;br&gt;&#xA;आचारोदधिसैकतप्रतिनिधिर्मृत्पिण्डकूटः क्वचित्पापच्छेदनशस्त्रजालपरुषः कुत्रापि दर्भोत्करः ।&lt;br&gt;&#xA;पूजाशेषितपुष्पपल्लवफलस्तोमः स्फुरत्यन्यतो मन्ये कस्यचिदेतदाश्रमपदं मान्यं महायोगिनः ॥ २८ ॥&lt;br&gt;&#xA;अत्र च,&lt;br&gt;&#xA;विरुद्धमतिकर्दमं विषयवृत्तिविन्ध्याटवीं त्रिवर्गमृगतृष्णिकां त्रिगुणवागुरायन्त्रणाम् ।&lt;br&gt;&#xA;निवर्त्य नियमक्रमैः स्फुरति मुक्तवत्कोऽप्यसावपत्यमथ वाऽग्रजः सवितुरेष तातोऽपि वा ॥ २९ ॥&lt;br&gt;&#xA;उपसर्पामि तावदेनम् । (इत्याश्रममासीदति । निमित्तं सूचयन् सहर्षम्) नूनमिह मे प्रियासमागममत्यासन्नमभिव्यनक्ति दर्शितस्पन्दलास्यं दक्षिणं चक्षुः ।&lt;br&gt;&#xA;[ततः प्रविशति प्रव्रजितवेषधारिणी असूया]&lt;br&gt;&#xA;असूया - अहं हि विवेकपरिपन्थिचूडामणेर्महाराजस्य महामोहस्य देव्या दुर्मत्या विश्वजनहृदयविस्रम्भकवेषपरिग्रहेण विदुषां चित्तमुपप्लावयितुमादिष्टा परिक्रान्तचतुर्दशभुवना प्रयागतीर्थमवगाह्य प्रतिगताऽस्मि भगवतो धर्मध्वजाख्यस्य कुलपतेराश्रमम् । निपुणमिहापि गुणवद्विषये दोषानुद्घाटयितुं चारतन्त्रं तन्त्रयितव्यम् । (स्वसामर्थ्यं बहुमत्य)&lt;br&gt;&#xA;मयि दत्तावधानायां विश्वदोषापहारिणा । न शक्यमीश्वरेणापि निरवद्येन वर्तितम् ॥ ३० ॥&lt;br&gt;&#xA;निरङ्कुशाः खलु मत्परिगृहीताः पुरुषा नित्यमविद्यमानमपि दोषं विद्यमानवदापादयन्ति । किमुत विद्यमानम् । तथा हि,&lt;br&gt;&#xA;निरवधिगुणग्रामे रामे निरागसि वागसिस्फुरणमुषितालोका लोका वदन्ति सदन्तिके ।&lt;br&gt;&#xA;वरतनुहतिं वालिद्रोहं मनागपसर्पणं परिमितगुणे स्पष्टावद्ये मुधा किमुदासते ॥ ३१ ॥&lt;br&gt;&#xA;(परिक्रम्य) क एते प्रत्यासन्नसुरसरिदनूपनीपवनमहीतलनिहितयोगासनाः स्थिरतरपर्यङ्कबन्धबन्धुरनिभृतोन्नततरर्जुकायाः मुण्डजटिलशिखाजटा मुनयः । (निर्वर्ण्य) हन्त विदितमेतत्! (सान्तर्हासम्)&lt;br&gt;&#xA;स्तनभरनतमन्तर्ब्रह्म संचिन्तयन्तः पुलकितनिभृताङ्गाः पुष्पबाणागमस्थाः ।&lt;br&gt;&#xA;विजितकरणवर्गा विश्रुतात्मान एते मुषितनिखिलधर्मा मुक्तभावं भजन्ते ॥ ३२ ॥&lt;br&gt;&#xA;नामतश्चैतान्निर्दिशामि ।&lt;br&gt;&#xA;श्रद्धायाजी षड्रसब्रह्मवादी कामैकान्ती काकिणीनिष्कदासः ।&lt;br&gt;&#xA;मार्जाराणां कुक्कुटानां बकानां छात्रा एते सिद्धचार्वाकतन्त्राः ॥ ३३ ॥&lt;br&gt;&#xA;स्वस्ति चैतादृशां स्वोपकारमात्रसंरम्भाय । दृश्यते हि,&lt;br&gt;&#xA;नवदलपुटे कल्प्या यस्य प्रभोरपि तल्पधीर्नटपरिबृढो यस्याधस्ताच्छ्रमं शमयिष्यति ।&lt;br&gt;&#xA;वटविटपिनस्तस्याङ्कूराननुत्कटपल्लवान्स्थपुटचटसापेक्षी भिक्षुः प्रतिक्षणमीक्षते ॥ ३४ ॥&lt;br&gt;&#xA;(आकाशे कर्णं दत्त्वा) किं ब्रूथ भिक्षवः? प्रव्रज्यापरिग्रहः परिवदनं चेति विप्रतिषिद्धमिति? ही ही! निगृहीता एव यूयं स्ववचनविरोधेन । प्रव्रजिताः खलु भवन्तोऽपि स्वगृहेभ्यः, परिवदन्ति च मामिति । (अन्यतोऽवलोक्य) अयमपरः कश्चिदिह रौक्मकुण्डलदण्डकमण्डलुमण्डितः कटितटनिबिडनिगुम्भितदर्भरज्जुः अष्टगयाश्राद्धभोजननिरन्तराध्मातकुक्षिरनवरतविरचितहुङ्कारभर्त्सितपुरोवर्तिजन इतस्ततो दत्तदृष्टिस्तृणीकृतजगत्त्रयस्त्रैविष्टपैरपि दुष्प्रवेशं धर्मध्वजस्य कुलपतेराश्रममुपजिगमिषति । इमं तावदाश्रमद्वारोपरोधेन तस्थुषी विशेषतो विविदिषामि ।&lt;br&gt;&#xA;दर्पः - (उपसृत्य प्रश्रयमभिनयन्) अयि भगवति! भारतकथाप्रसिद्धवैभवा प्रव्रजिताश्रमाधिदेवताकल्पा प्रत्यायितयोगसिद्धिः *सुलभेव (*सुलभाया उपाख्यानं महाभारते शान्तिपर्वणि ३२५ तमाध्याये सुलभम् ।) संदृश्यसे । तदहमिह ग्रामकुलगोत्रादिभिर्विशेषतस्त्वां विजिज्ञासे ।&lt;br&gt;&#xA;असूया - भद्र! अन्तिमाश्रमप्रविष्टैरवक्तव्यं पृच्छसि । अप्रणम्य तु मां कथं यूपवत्तिष्ठसि?&lt;br&gt;&#xA;दर्पः - वयःकर्मविद्यादिभिरधिकोऽहम्, आश्रमाधिका तु भवती । इह तु नन्तृनन्तव्यभावे संदिहानस्तिष्ठामि ।&lt;br&gt;&#xA;असूया - अथ तर्ह्यस्मिन्नाश्रमे योऽसौ कुलपतिरशेषधर्मविदास्ते, तमेव धर्मसङ्कटं पृच्छावः ।&lt;br&gt;&#xA;दर्पः - यदभिमतं भवत्यास्तदभ्युपगच्छामि । तिष्ठत्वयं विमर्शः । किं तु किञ्चिदन्तर्वर्तते ।&lt;br&gt;&#xA;भवतीं संनिवेशेन भाववीक्षितचेष्टितैः । अनुभूतचरीं मन्ये वेषस्तु विषमस्तव ॥ ३५ ॥&lt;br&gt;&#xA;असूया - अहमपि दृष्टपूर्वमिव भवन्तं भावयामि । तिष्ठत्वयं विमर्शः । परमहंसपरिव्राजकैरपि महानुभावैर्वृत्तवद्धेति क्रियासमभिहारेण वन्दितपादां महाभागां मामप्रणम्य दीपदण्डवत्तिष्ठतः पाण्डरपटस्य ते प्रायश्चित्तिं ब्राह्मणेन विधापयितुं तव च शुद्धिमापादयितुमिच्छामि ।&lt;br&gt;&#xA;दर्पः - (स्वगतम्) परिगृहीतान्त्याश्रमा प्रगल्भमिव किमपि प्रजल्पति । (प्रकाशम्; सविचिकित्सम्) अस्तु तर्ह्यसावाश्रमस्वामी प्रष्टव्यः । [इत्युभावुपसर्पतः । डम्भः उभौ दृष्ट्वा मौनव्रतमभिनीय पत्नीं चेष्टया चोदयति ।]&lt;br&gt;&#xA;कुहना - (ससंभ्रममुपसृत्य) भद्द बम्हण! भअवइ सण्णासिणि! तुम्हेहिं अम्हघरवइसआसादो दूरे ठादव्वं । दीहमग्गागमणदूसिआणं तुम्हाणं अकिअमज्जणाणं अच्चासत्ती दूरपरिहरणिज्जा । मन्तसिद्धिपरिपन्थिणी अ तुम्हाणं छाआ महाजोइविग्गहे मा होज्ज । णं खु महप्पाणो वि मुणिअणा दूरे पणमन्ति । तेहिं वि उवणीअं भाईरहीसळिळं ण काहे वि घरसामी हत्थेण घेप्पइ । [भद्र ब्राह्मण! भगवति संन्यासिनि! युवाभ्यामस्मद्गृहपतिसकाशाद्दूरे स्थातव्यम् । दीर्घमार्गागमनदूषितयोर्युवयोरकृतमज्जनयोरत्यासत्तिर्दूरपरिहरणीया । मन्त्रसिद्धिपरिपन्थिनी च युवयोश्छाया महायोगिविग्रहे मा भूत् । एनं खलु महात्मानोऽपि मुनिजना दूरे प्रणमन्ति । तैरप्युपनीतं भागीरथीसलिलं न कदाऽपि गृहस्वामी हस्तेन गृह्णाति ।]&lt;br&gt;&#xA;दर्पः - अतिमहानयमपूर्वदम्पत्योर्युवयोधर्मनियमः । अपि च वयमाप्लुता गङ्गायमुनासंगमे पुण्यतमैश्च मन्त्रैः पुनः पुनः प्रोक्षिताः । आदित्यवत्तेजस्विनां स्वयंप्रकाशविग्रहाणामस्माकं किं त्वया च्छायोपलभ्यते? लभ्यते तु परं निरयपातः । अहह सर्वलोकसंभावितं सर्वाधिकं मामतिथिमिमां च परमहंसपरिव्राजिकामन्योन्यनन्तृनन्तव्यभावसंशयनिर्मोचनाय समधिगतावनादृत्य नूनमसौ ते पतिराश्रमापस्मारो मौनव्याजेन स्वमौढ्यमेव प्रच्छादयति ।&lt;br&gt;&#xA;(डम्भः सभ्रूक्षेपं हुङ्करोति ।)&lt;br&gt;&#xA;कुहना - (सरभसमुपसृत्य करतलेन मुखं पिधाय) महप्पहाव धम्मध्धअ! वाअणिअमं जोग्गेण कम्मणा मोक्कूण जोग्गाणं अइहीणं जोग्गं पडिवअणं दाअव्वं । [महाप्रभाव धर्मध्वज! वाङ्नियमं योग्येन कर्मणा मुक्त्वा योग्ययोरतिथ्योर्योग्यं प्रतिवचनं दातव्यम् ।]&lt;br&gt;&#xA;डम्भः - (प्राणसंयमनमभिनीय प्रणवमुद्घोष्य स्वगतम्) अकामोपनतमिदमसंभाप्यसंभाषणम् । (प्रकाशम्) रे रे व्रात्यब्राह्मण मूढजनर्धाभिषिक्त! स्वमौढ्यप्रच्छादकं मां (मूढं) प्रख्यापयसि । दिष्ट्या खलु मया तपःसंक्षयभीरुणा नैतावन्तं कालं शप्यसे । शप्ताः खलु मया कति कति भस्मसात्समपद्यन्त । अविदितपूर्व दुराचार! दूरं गच्छ गच्छ । मा ते भून्मम दृष्टितेजसा भस्मीभावः ।&lt;br&gt;&#xA;दर्पः - (सक्रोधम्) रे रे मूढ! द्विजातिरिति जातिबहुमानादेव मया पादेन शिरसि न ताड्यसे । अपि च,&lt;br&gt;&#xA;तुण्डीरं मण्डलं मे कुलपतिरपि च स्कन्दभूपालवन्द्यः क्षेत्रं सत्यव्रताख्यं क्षितितलतिलकं क्षुद्रकाञ्च्यग्रहारः ।&lt;br&gt;&#xA;प्रख्यातः शिष्यभूम्ना दिशि दिशि भवता कूपकूर्मोपमेन स्थाता वादाहवेषु स्थविर कथमहं न श्रुतो नापि दृष्टः ॥ ३६ ॥&lt;br&gt;&#xA;(विहस्य) अहो महाडाम्भिक! अविदितमदीयाचार! किमिति दुराचार इत्युपक्रोशसि? अथवा कः खलु मया विना मत्प्रभावज्ञः? यस्य मे महायोगिनोऽपि अभिजनविद्यावृत्तेषु षोडशीमपि कलां नार्हन्ति, किमुत पृथग्जनाः । अत एव हि श्रोत्रियानपि त्रिवर्षपूर्वान्न नमस्करोमि । किं न वेत्थ मामकं धर्मप्रवर्तनाभिसन्धिम्?&lt;br&gt;&#xA;रथ्यावादविशङ्क्यमानजरठासंबन्धिसंभाषणात्त्यक्ता हन्त पतिव्रता गुणनिधिः सत्रासमम्बा मया ।&lt;br&gt;&#xA;विद्यातश्च विवाहतश्च विदितादाचारतश्च क्षितौ कूटस्थाभ्यधिकस्य मे किमधिकः को वा समः कथ्यते ॥ ३७ ॥&lt;br&gt;&#xA;डम्भः - रे ब्रह्मबन्धो, दुर्विनीत, दुराग्रह! यद्येवं त्वमास्थितसमाचारः किं न परिव्राजिकां प्रणमसि? पितरमिव सर्वलोकाभ्यर्चितं विदितसकलवेदितव्यैर्महात्मभिरप्यविदितवैभवं त्रिवर्षपूर्वं श्रोत्रियं मां, धर्मपत्नीं च मम पतिव्रतावृत्तिनियमेन प्रत्यक्षितपरावरतत्त्वैरपि पितामहादिभिः क्रियासमभिहारेण कृतनमस्कारां किं नाभिवादयसि?&lt;br&gt;&#xA;दर्पः - हे धर्मध्वज! आत्मश्लाघापातकिन्! अद्य खलु पूज्यपूजाव्यतिक्रमेण कपूयां योनिं प्रतिपत्स्यसे; श्वयोनिं वा चण्डालयोनिं वा । अहमपि सर्वलोकसञ्चारी त्वदभ्यर्चकं क्वापि कमपि न पश्यामि । (सोच्चैर्हासम्) भो जडवञ्चक!&lt;br&gt;&#xA;प्रजानां पतयो दृष्टाः पशूनां बृहतामपि । न च त्वमधिकस्तेभ्यो न चास्मान्बहुमन्यसे ॥ ३८ ॥&lt;br&gt;&#xA;नूनमधिकजनपरिवादेन सहसैव निरयं गमिष्यसि ।&lt;br&gt;&#xA;कुहना - भअवइ! एसो दुब्बम्हणो महेसिपरिवाएण विणासं पडिवज्जइ । [भगवति! एष दुर्ब्राह्मणो महर्षिपरिवादेन विनाशं प्रतिपद्यते ।] असूया - अयि धार्मिकपत्नि! दुर्ब्राह्मणीव किमिति नामाभ्यागतमतिथिमधिक्षिपसि? किं तु अन्योन्यपरिवादिनावेतौ महानुभावौ क्षणमावाभ्यां क्षन्तव्यौ ।&lt;br&gt;&#xA;डम्भः - (सक्रोधम्) रे रे वाचाटवायस! सारमेय इव वृथा पर्यटनशीलोऽसि । तथा हि,&lt;br&gt;&#xA;जातिमात्रशरणा बहिष्कृताः केचिदादृतजघन्यवृत्तयः । रोषणा विपरिधाविनो मुधा ह्रेपयन्ति जनमुज्झितह्रियः ॥ ३९ ॥&lt;br&gt;&#xA;दर्पः - (सहस्तास्फालनं विहस्य) यथावस्थितवादिने मह्यं मर्कट इव किमिति कुप्यसि?&lt;br&gt;&#xA;डम्भः - रे रे स्तम्भ इव वृथास्थूलस्त्वं विश्ववृत्तान्तं न जानासि?&lt;br&gt;&#xA;मयि चरति कदाचित्सत्यलोकोपकण्ठे सपदि सनकमुख्यैः साकमभ्युज्जिहानः ।&lt;br&gt;&#xA;सविनयनिभृताङ्गः सप्तशः क्षालितेन स्वयमुदवहदर्घ्यं पाणिना पद्मयोनिः ॥ ४० ॥&lt;br&gt;&#xA;कति कतीह पुरातनतापसाः कमलसंभववंशसमुद्भवाः ।&lt;br&gt;&#xA;अतितरन्ति महान्त्यपि पातकान्यहह मामकपादजलाप्लुताः ॥ ४१ ॥&lt;br&gt;&#xA;कुहना - सच्चं एदं, दिट्ठं मए वि सहधम्मआरिणीए । [सत्यमेतत्, दृष्टं मयाऽपि सहधर्मचारिण्या ।]&lt;br&gt;&#xA;दर्पः - (स्वगतम्) नूनमयमार्यो डम्भः, इयमपि कुहना । न खल्वन्येषामीदृशं चारित्रमतिवदनं वा संभवति । तदेतावेवास्मद्बन्धुभूतावभ्युपगमयामि । (प्रकाशम्) भगवति विश्ववेदिनि! युक्तिसिद्धमिह किमपि भगवत्यै निवेदयामि ।&lt;br&gt;&#xA;परधनहरणप्रवीणभावा कुटिलमतिः कुहनैव सेयमार्या ।&lt;br&gt;&#xA;पशुवधपरिशेषनामयज्ञः स्ववशजनः स्वयमेव डम्भ एषः ॥ ४२ ॥&lt;br&gt;&#xA;तत्कथमेतत्सकाशाद्धर्मसङ्कटं मोक्ष्यावः ।&lt;br&gt;&#xA;असूया - अहमप्येवं संभावयामि ।&lt;br&gt;&#xA;डम्भः - (सान्तर्हासम्) युवामप्यहं युक्तितः स्थापयामि ।&lt;br&gt;&#xA;ध्रुवमत्र गुणोत्तरापवादी ध्वनिसारः स्वयमागतोऽसि दर्पः ।&lt;br&gt;&#xA;परिकल्पितवीतरागवेषा तव भार्यैव भवेदसावसूया ॥ ४३ ॥&lt;br&gt;&#xA;(नेपथ्ये) गृहपतिरतिथिश्च सत्यवादिनावेतौ गौडलाटधार्मिकौ ।&lt;br&gt;&#xA;[सर्वे सप्रत्यभिज्ञं परस्परमवलोक्य सन्तोषमभिनयन्ति]&lt;br&gt;&#xA;डम्भः - (सानन्दम्) सखे दर्प! अभिव्यञ्जिता वयमशरीरिण्या भारत्या ।&lt;br&gt;&#xA;दर्पः - अवितथवादिनी खल्वेषा । तदार्येणापराधो मामकः क्षन्तव्यः ।&lt;br&gt;&#xA;डम्भः - मयाऽपि खल्वपराद्धम् ।&lt;br&gt;&#xA;(डम्भदर्पावन्योन्यमञ्जलिं बध्नीतः; निबध्नीतश्च प्रियवचनम् । असूयाकुहने गाढं मिथः श्लिष्यतः ।)&lt;br&gt;&#xA;डम्भदर्पौ - यथामनोरथमिह वयं यदृच्छया देव्या समागताः । अभिगन्तव्यस्त्वनन्तरं समये महाराजः ।&lt;br&gt;&#xA;[ततः प्रविशति महामोहो दुर्मतिश्च ।]&lt;br&gt;&#xA;महामोहः - (विचिन्त्य) प्रिये! महासाहसिकस्य कुलघ्नस्य विवेकस्य विध्वंसने कृतप्रतिज्ञेन मया समाधिसाकाङ्क्षापुरुषसंक्षोभणाय प्रेषिताः सिंहवनगुप्तिन्यायेन परस्पराभिरक्षिताश्च कामक्रोधादयः कालोपपन्नकातर्यकलुषिताः सैकतसेतव इव भग्नव्यूहाः प्रतिनिवृत्य कथमप्यस्मन्मुखमवलोकयितुमक्षमाः प्रतिदिशं प्रस्थाय प्रायोपवेशमास्थिता इत्युपश्रुतमस्माभिः । तदिह भवत्या तत्प्रेयसी रतिजिघांसातृष्णास्तत्सकाशं गमयित्वा मामकास्ते मन्त्रिणः समाश्वासयितव्याः ।&lt;br&gt;&#xA;दुर्मतिः - अय्यउत्त! पुव्वं एव्व ताओ ताणं समीवं गमिआओ । [आर्यपुत्र! पूर्वमेव तास्तेषां समीपं गमिताः।]&lt;br&gt;&#xA;महामोहः - साधु, प्रिये साधु! यदस्मद्वल्लभोचितमनुष्ठितं भवत्या । प्रत्याश्वस्तास्ते समरसमये समाह्वातव्याः ।&lt;br&gt;&#xA;दुर्मतिः - एव्वं एव्व । [एवमेव ।]&lt;br&gt;&#xA;महामोहः - (विषादातिशयं नाटयन्) प्रिये! अद्य यावदप्रतिहतकीर्त्तिरपत्रपेऽहमसदृशेन दुरात्मना विवेकेन सह विवादः संवृत्त इति । यथा त्वं नारीषु निःसमाभ्यधिका, तथाऽहं पुरुषेषु । यतः,&lt;br&gt;&#xA;सुरदनुजगणाः स्वमूर्ध्नि नित्यं निदधति शासनपत्रिकां मदीयाम् ।&lt;br&gt;&#xA;प्रतिफलितलिपिप्रकारदीव्यन्मणिमकुटांशुमषीरसानुलिप्ताम् ॥ ४४ ॥&lt;br&gt;&#xA;अपि च,&lt;br&gt;&#xA;वर्गः स्वर्गसदां मया नियमितः क्षोणीभृतः किं पुनः पद्माम्भोनिधिपर्वतेषु निहितास्तिस्रो मया मूर्तयः ।&lt;br&gt;&#xA;विश्वं कर्तुमकर्तुमन्यथयितं मद्भ्रूरमोघक्रमा सोऽहं कस्य वशे क एष न च मे किं कस्य वा कथ्यते ॥ ४५ ॥&lt;br&gt;&#xA;(स्वगतम्) किं तावदद्य केनापि हेतुना प्रदीप्यमाने विवेके प्रतिविधातव्यम्? अस्तु, नन्वहं महामोहः । (प्रकाशम्) प्रिये! यद्यपि सर्वत्र मया प्रवर्तिताः समयभेदाः कैश्चिदौपनिषदापशदैरहस्करकिरणा इव घनैः किञ्चिदन्तर्धापिताः, यद्यपि च कामादयश्चिकीर्षितवैकल्यजनितवैलक्ष्यवशादनालक्ष्या गूढमासते, तथाऽपि भेदमभेदं च वस्तूनां पूर्वपक्षसिद्धान्तौ च सर्वत्र विपर्यस्य विश्वं व्यामोहयामि । अथ वा पुनरहमहङ्कारादिसंमतमचरमप्रमाणप्रधानमलौकिकार्थकल्पनादुर्व्यसनहीनमर्थकाममात्रपुरुषार्थहृद्यमवितथं सिद्धान्तं गम्भीरयुक्तिभिरुत्तम्भयन्वृथोत्साहमेव जडमतिं विवेकं विधित्सामि ।&lt;br&gt;&#xA;अहह,&lt;br&gt;&#xA;पृथिव्यापस्तेजः पवन इति तत्त्वानि मिलितैरमीभिश्चैतन्यं भवति मदशक्त्यादिनयतः ।&lt;br&gt;&#xA;किमात्मा दृष्टोऽन्यः किमुत वपुषि ध्वंसिनि सुखं तदेतद्वागीशः समतनुत लोकायतमतम् ॥ ४६ ॥&lt;br&gt;&#xA;उपनिषदपि खलु बलवदभिमतसमयबलीयस्त्वमभिसन्धाय व्यवस्थापयति &amp;lsquo;असुराणां ह्येषोपनिषत्&amp;rsquo; इति । तदिह त्रय्यन्तवादिभिरुपनिषत्प्रामाण्यसमर्थनमप्यस्माकमरातिकरलिखितविजयपत्रायते । अपि च,&lt;br&gt;&#xA;स्वमतविपरीतमन्यैः क्रोशति हृदये विधीयते स्वैरम् । अमरगुरुशिक्षितार्थैरस्मत्सार्थैर्यथाहृदयम् ॥ ४७ ॥&lt;br&gt;&#xA;दर्मतिः - अय्यउत्त! पच्चक्खमत्तप्पमाणो बुहप्फइसिद्धन्तो बहुप्पमाणसाहिअपरोख्खविसआणं बहूणं इदरसिद्धन्ताणं पुरओ कहं ठाइ? [आर्यपुत्र! प्रत्यक्षमात्रप्रमाणो बृहस्पतिसिद्धान्तो बहुप्रमाणसाधितपरोक्षविषयाणां बहूनामितरसिद्धान्तानां पुरतः कथं तिष्ठेत्?]&lt;br&gt;&#xA;महामोहः - प्रिये! नूनं स्वमतप्राबल्यबुभुत्सया परिपृच्छसि । तदेतदाकर्ण्यताम्,&lt;br&gt;&#xA;परमनुगुणयन्तः पण्डितंमन्यवर्गानवितथमिव जल्पन्त्यागमाः किञ्चिदेते ।&lt;br&gt;&#xA;विबुधगुरुमतेऽस्मिन्व्यक्तमुत्तभ्यमाने मुषितनिखिलसारा मौनमुद्रां भजन्ते ॥ ४८ ॥&lt;br&gt;&#xA;न खलु सहस्रमपि प्रतिसूर्याः कदाचिदपि सूर्यमभिभवन्ति ।&lt;br&gt;&#xA;दुर्मतिः - अय्यउत्त! पबळअमे इमस्सिं पुरन्दरपुरोहिअमए का भुत्ती को वा भोओ का वा देवआ? [आर्यपुत्र! प्रबलतमेऽस्मिन्पुरन्दरपुरोहितमते का मुक्तिः, को वा भोगः, का वा देवता?]&lt;br&gt;&#xA;महामोहः - श्रूयतां तावदवहिततया ।&lt;br&gt;&#xA;शरीरप्रलयो मुक्तिर्भोगस्तु रतिरुत्तमा । देवतास्तत्प्रदायिन्यः स्त्रियस्तारुण्यभूषणाः ॥ ४९ ॥&lt;br&gt;&#xA;एवं च देवि! परमार्थदर्शिन्यास्तव प्रत्यक्षत एवैते परिप्रश्नाः प्रत्युक्ताः । अपि चास्माकं विवेकरूपवैरिविजये एतासामेव प्रत्यक्षदेवतानां प्रसादः प्रधानकारणम् ।&lt;br&gt;&#xA;दुर्मतिः - होदु णाम पसादो इत्थिआणं सळ्ळावजोग्गाणं सचेअणाणं देवआणं । तेण कहं विवेओ विजेउं तिरिज्जइ? [भवतु नाम प्रसादः स्त्रीणां संलापयोग्यानां सचेतनानां देवतानाम् । तेन कथं विवेको विजेतुं तीर्यते?]&lt;br&gt;&#xA;महामोहः - इत्थं नाम,&lt;br&gt;&#xA;अपि तपसि रतानामप्यधीतागमानामपि यमनियमाद्यैरन्वहं शिक्षितानाम् ।&lt;br&gt;&#xA;शिथिलयति समाधिं शिल्पिहस्तानपेक्षं वरतनुमयचित्रं वासनाभित्तिलग्नम् ॥ ५० ॥&lt;br&gt;&#xA;पठन्ति चौपनिषदाः परिहृतविषयानुरागतया परमपुरुषमुपसन्नस्यापि जक्षणादिकमक्षीणविहृतिशालिनीभिरुपभोगं चेति महदिदं सारस्यम् । न खलु वृश्चिकभयात्पलायमानैराशीविषमुखे निपतितव्यम् । अपि च,&lt;br&gt;&#xA;तमिस्राशीतांशुस्तबकवियदावर्तघटितैः प्रकॢप्तानां रम्भामणिमुकुरतूणीरनलिनैः ।&lt;br&gt;&#xA;स्मरन्तः के धैर्यं दधति युवतीनामभिमुखं स्मरस्कन्धावारप्रचलितपताकाप्रतिभुवाम् ॥ ५१ ॥&lt;br&gt;&#xA;अहह! अनादिशुद्धतया संमतानां वैकुण्ठवैमानिकानां वैनतेयादीनामाजानसिद्धाः कति कति विलासिन्यः श्रूयन्ते । श्रूयते किल सकलसंसारनिवर्तकः सर्वेश्वरो लक्ष्मीभूमिनीलानायकः । तदिह कामपुरुषार्थप्रतिक्षेपकैः कापेयवृत्तिभिः प्रतिभटनगरदिधक्षानिक्षिप्तेन पावकेन स्वनगरमपि दंदह्यते । यश्चासौ मोक्षप्रद इति मुमुक्षुभिरुद्घुष्यते, स च,&lt;br&gt;&#xA;सत्त्वप्रवर्तकः सन्सह प्रियाभिः पुराणपुरुषोऽपि । बहुमुखभुजङ्गसङ्गी विहरति विविधासु राजधानीषु ॥ ५२ ॥&lt;br&gt;&#xA;ततश्चार्वाकपक्षप्रतिक्षेपो दिव्यदम्पतिसमर्थनं चेति शतप्रदानप्रतिक्षेपिणो महाप्राज्ञस्य पञ्चविंशतिप्रदानवचनवदपहास्यम् । किं च,&lt;br&gt;&#xA;मूढग्राह्यान्मोक्षधर्मप्रबन्धान्निर्मातॄणां निष्प्रमादप्रयुक्तः ।&lt;br&gt;&#xA;भोगप्राप्त्यै कल्पते भूरिभूम्नां ब्रह्मादीनां ब्रह्मचर्यप्रयासः ॥ ५३ ॥&lt;br&gt;&#xA;(कर्णं दत्त्वा) किं ब्रवीति कश्चित्?&lt;br&gt;&#xA;दाम्पत्यं सहजं समस्तजगतां पित्रोस्तदिच्छावशात्कामिन्यादिविभागकॢतिरपि तत्कैङ्कर्यसिद्ध्यै नृणाम् ।&lt;br&gt;&#xA;इत्थं शेषमशेषमद्य तु भवत्सारस्यसंवर्धकं वैरस्यं विदधाति हन्त विदुषां वैरोचनं दर्शनम् ॥ ५४ ॥&lt;br&gt;&#xA;(सक्रोधम्) कः कोऽत्र भोः! उत्सार्यतामसौ दृष्टिगोचराद्दैष्टिकदिवाभीतः । (इत्यवज्ञां नाटयति ।)&lt;br&gt;&#xA;दुर्मतिः - अय्यउत्त! मम किळ णिहिळाओ कामिणीओ दासीओ । ताहिं एव्व तुह विवेअविअओ त्ति सम्पण्णबहुमाणम्हि । (विचिन्त्य) पच्चक्खमिद्धपरमाणन्दजुवइसम्भोअप्पहाणं तुह सिद्धन्तं मुअन्तो किं त्ति ठिरप्फहाणेसु तेसु तेसु मएसु पउराअरा जणा होन्ति? [आर्यपुत्र! मम किल निखिलाः कामिन्यो दास्यः । ताभिरेव तव विवेकविजय इति संपन्नबहुमानाऽस्मि । प्रत्यक्षसिद्धपरमानन्दयुवतिसंभोगप्रधानं तव सिद्धान्तं मुञ्चन्तः किमिति स्थिरप्रधानेषु तेषु तेषु मतेषु प्रचुरादरा जना भवन्ति?]&lt;br&gt;&#xA;महामोहः - प्रिये! अविचारितप्रवृत्तोऽयमास्तिकवेतालानामन्धपरम्परान्यायः ।&lt;br&gt;&#xA;अमरगुरुप्रणीतमनपायमपोह्य मतं विविधकुतर्कजालकलहायितकौतुकिनः ।&lt;br&gt;&#xA;कपिलहिरण्यगर्भकणभोजनबुद्धजिनप्रभृतिसमर्थितेषु समयेषु भजन्ति रतिम् ॥ ५५ ॥&lt;br&gt;&#xA;अपि च,&lt;br&gt;&#xA;चरमितरदप्यशेषं चन्द्रकनयतः स्वभावचित्रमिदम् ।&lt;br&gt;&#xA;किं वा निरूपणीयं कण्टकतैक्ष्ण्यादिकारणं कविभिः ॥ ५६ ॥&lt;br&gt;&#xA;इत्थं नाम दुस्त्यजः स्वभाववादः । कार्यकारणभावश्च काकतालीयन्यायमनुसरति । एवमपि,&lt;br&gt;&#xA;अतत्तदिति वा न तत्तदिति वा वृथोद्यत्कथाकनत्कथककत्थनक्रमविकल्पितप्रक्रमा ।&lt;br&gt;&#xA;जगद्विपरिवर्तिनी जनपदेषु जोघुष्यते कुतर्कशतशर्करानिकरकर्कशा पद्धतिः ॥ ५७ ॥&lt;br&gt;&#xA;इत्थमुपप्लुतेऽपि जगति,&lt;br&gt;&#xA;चिरसेवनतोषितेन धात्रा निपुणस्थानविदा निवेदितार्थः ।&lt;br&gt;&#xA;असुरोपनिषद्रहस्यमग्र्यं प्रथयामास विरोचनः प्रजानाम् ॥ ५८ ॥&lt;br&gt;&#xA;अत्र च,&lt;br&gt;&#xA;करणविलयरूपा मुक्तिरित्युक्तमाद्यैर्वितथमिति मयाऽन्यद्वार्तिके विन्यवेशि ।&lt;br&gt;&#xA;स्तनयुगलबृहत्त्वस्थापनीयस्वभूम्ना बहुगुणविभवेन ब्रह्मणा भोगसाम्यम् ॥ ५९ ॥&lt;br&gt;&#xA;दुर्मतिः - अय्यउत्त! एव्वं तुम्हेहिं रक्खिज्जन्तं जीअलोअं पीडेन्ति णिकारणविद्देसा परसिद्धन्तपरिवाडीपक्खपडिआ ।&lt;br&gt;&#xA;[आर्यपुत्र! एवं युष्माभी रक्ष्यमाणं जीवलोकं पीडयन्ति निष्कारणविद्वेषाः परसिद्धान्तपरिपाटीपक्षपातिताः ।]&lt;br&gt;&#xA;महामोहः - भवतु किं नश्छिन्नम्? न खलु पाटच्चराः प्रकृतिं मुञ्चन्ति । न चाप्रमत्तमतयस्तैरुपहन्यन्ते ।&lt;br&gt;&#xA;पठन्तस्त्रय्यन्तान्परिहसनकाकुं विदधतां भजन्तस्ताटस्थ्यं परिभवितुमिच्छन्तु महतः ।&lt;br&gt;&#xA;उदन्तः शान्तानामयमिति च जल्पन्वभिमतं किमन्तर्दुर्दान्तैः कृपणकथकैरेभिरिह नः ॥ ६० ॥&lt;br&gt;&#xA;(विचिन्त्य) प्रिये! अद्य तावदस्मत्सिद्धान्तपुनःप्रतिष्ठापनपटीयांसः पुरुषा गवेषणीयाः । कः कोऽत्र भोः!&lt;br&gt;&#xA;डम्भादयः - (त्वरितमुपसृत्य) अमी वयमागताः । ( इत्युपसीदन्ति ।)&lt;br&gt;&#xA;महामोहः - स्वागतं स्वकुलहितैषिभ्यो भवद्भ्यः ।&lt;br&gt;&#xA;डम्भदर्पौ - (सप्रश्रयम्) महाराज! त्वत्प्रसादात्सर्वत्राप्रतिहतगतयः समागताः स्मः । किं कर्तव्यमनेन किंकरजनेन?&lt;br&gt;&#xA;महामोहः - कामादीनामिदानीं का वार्ता?&lt;br&gt;&#xA;डम्भः - (स्वगतम्) किं राज्ञे विज्ञापयामि? (प्रकाशम्) देव दुर्मतिवल्लभ! &amp;lsquo;सत्यं राजसु शोभते&amp;rsquo; इति प्रियेतरदपि दृष्टं ब्रवीमि । वेद्मि कामस्य लोभस्य चाहमधुनातनीमवस्थाम् । तयोश्च,&lt;br&gt;&#xA;अनन्तविषयस्पृहाजलधिसंप्लुते मानसे वसन्तसमये स्थिते मलयमारुते जीवति ।&lt;br&gt;&#xA;सकृद्विहितसौप्तिकप्रतिनिवृत्तिवैलक्ष्यतः प्रसुप्त इव हन्त न स्पृशति पञ्चबाणः शरान् ॥ ६१ ॥&lt;br&gt;&#xA;अन्यस्मिन्नपि कैमुत्यसिद्धमावेदयामि ।&lt;br&gt;&#xA;पुरुषस्य विवेकविप्रलम्भात्स्वशरीरेऽपि विरज्यमानबुद्धेः ।&lt;br&gt;&#xA;कृपणप्रतिनन्दनीयवृत्तिः किमिवालम्बनमाश्रयेत लोभः ॥ ६२ ॥&lt;br&gt;&#xA;दर्पः - देव दुर्मतिपण्डित! अहं पुनः क्रोधस्य सांप्रतिकीमवस्थितिमद्राक्षम् । &amp;lsquo;याथातथ्येन पण्डितम्&amp;rsquo; इति नीतिमनुसरन् यथानुभूतमेवावेदयामि । यथासौ,&lt;br&gt;&#xA;द्विसप्तदलपत्रलद्रुहिणसृष्टिभङ्गक्रियापुरस्कृतयुगक्षयभ्रुकुटिताण्डवाडम्बरः ।&lt;br&gt;&#xA;विरक्तिविषवल्लरीव्यतिकरेण रोषः स्वयं सुषुप्त इन वर्तते सुभटकेलिसौवस्तिकः ॥ ६३ ॥&lt;br&gt;&#xA;महामोहः - (सविषादं विहस्य) अहो विवेकस्य कुलघातिनो दुर्मन्त्रितमेतत्! यथासौ सर्वत्र निरवकाशः स्यात्तथाऽस्माभिरवहितैर्विश्वमिदमधर्मेण व्यापनीयम् । स्वकुलसंरक्षणप्रवृत्तानामस्माकं त्वयमधर्म एव धर्मः । पठन्ति चैतिहासिकाः - &amp;lsquo;स एव धर्मः सोऽधर्मस्तं तं प्रति नरं भवेत्&amp;rsquo; इति । एवमुपप्लुतावस्थानो विवेकः स्वयं चानतिप्रबलः सुखेन साधनीयः । अथ वा कोऽयं विवेकः । न खलु शाकुटस्य लवने शङ्कुलायाः कियानिव भारः । न चेषीकातूलमिन्धनयितुं वह्निना संरभ्यते । (विमृश्य) प्रिये कुलधर्मपालिनि! त्वदभिमतवृत्तेरुत्तमगुणस्य मे पश्य यावज्जीवं प्रारब्धकर्मापरित्यागम् ।&lt;br&gt;&#xA;कामस्ताम्यतु कोपलोभसहितः काले समभ्येतु वा रक्षःसंयति राघवस्थितिमहं व्यङ्क्ता विवेकाहवे ।&lt;br&gt;&#xA;कालस्त्वेष रथो भवत्विह कलिस्त्वं सारथिर्दुर्मते डम्भः संप्रति जैत्रदुन्दुभिरसौ दर्पस्तथा कङ्कटः ॥ ६४ ॥&lt;br&gt;&#xA;डम्भः - महाराज! स्वायत्तसिद्धेस्तव किमायत्तमस्मासु?&lt;br&gt;&#xA;कस्तुभ्यं रणरङ्गखेलनकलामातिष्ठते तिष्ठते कश्च प्रेप्सति कामतन्त्रनियतस्वैराय वैरायितम् ।&lt;br&gt;&#xA;येन क्षोदयितुं क्षमा प्रभवति क्षेप्तुं कुलक्ष्माभृतः पातुं सप्त सरस्वतोऽपि भवता साकूतमालोकितः ॥ ६५ ॥&lt;br&gt;&#xA;तथाऽपि वयं त्वदादिष्टास्त्वदधीनवृत्तयो यथासामर्थ्यं यतिष्यामहे । कपयोऽपि काकुत्स्थस्योपकुर्वन्ति । वल्लवाश्च वासुदेवस्य साह्ये संनह्यन्ति ।&lt;br&gt;&#xA;महामोहः - अभिमतमेव युष्माकमहमादिशामि -&lt;br&gt;&#xA;डम्भ त्वमद्य नियतो निजधर्मगुप्त्यै पुण्यापगापरिसरान्पुनराश्रयेथाः ।&lt;br&gt;&#xA;गाढोपलक्षितविरक्तिमदेषु (गर्व)दर्पस्तन्वीत वासमनघेषु तपो(ध)वनेषु ॥ ६६ ॥ [इति सभार्यौ निष्क्रान्तौ]&lt;br&gt;&#xA;डम्भदर्पौ - स्वीकृतोऽयं स्वामिसमादेशः ।&lt;br&gt;&#xA;महामोहः - (स्वगतम्) किं नामारातिविहतावाद्यं साधनम् । ननु प्रत्यवमृष्टम् ।&lt;br&gt;&#xA;प्रज्वलति जाठराग्नौ क्षिपन्यथावच्चतुर्विधं हव्यम् । प्राणाग्निहोत्रमेकं परिपालयिताऽस्मि दुर्मतिसहायः ॥ ६७ ॥&lt;br&gt;&#xA;ततश्च जात्याश्रयनिमित्तदुष्टैरिष्टैरेव द्रव्यैर्दृष्टाहारविहारे(र) दृष्टचेष्टे पुरुषे कथमिव विवेकस्य विजयाशंसा । (प्रकाशम्)&lt;br&gt;&#xA;अलं मेरुस्तोमैरलमपि च कैलासनियुतैरलं द्वीपैरष्टादशभिरखिलैर्वाऽपि भुवनैः ।&lt;br&gt;&#xA;अखण्डैर्ब्रह्माण्डैरपि न खलु तृप्तिर्भवति मे विरुन्धानध्वंसं त्वभिनिविशते संप्रति मनः ॥ ६८ ॥&lt;br&gt;&#xA;दुर्मतिः - अमच्चा एव्व पुणो अराइविद्धंसणे पेसणेण अणुग्गहणिज्जा । [अमात्या एव पुनररातिविध्वंसने प्रेषणेन अनुग्रहणीयाः ।&lt;br&gt;&#xA;महामोहः - प्रिये! कृत्याकृत्यवेदिनी खल्वसि । अहमपि तथा मन्त्रयामि । तदाहूयतामन्तःपुरे कश्चिदन्तरङ्गपरिजनः ।&lt;br&gt;&#xA;दुर्मतिः - हळा दुव्वासणे! इदो होहि । [सखि दुर्वासने! इतो भव ।]&lt;br&gt;&#xA;[ततः प्रविशति दुर्वासना ।]&lt;br&gt;&#xA;दुर्वासना - एसाहं उवट्ठिअम्हि । आणवेदु महाराओ राइणी अ । [एषाऽहमुपस्थिताऽस्मि । आज्ञापयतु महाराजो राज्ञी च ।]&lt;br&gt;&#xA;महामोहः - भद्रे! ब्रूहि मद्वचनादधिगतगणितविद्यान्करणाधिकारिणः । आदिशति भवतो महाराजाधिराजपरमेश्वरो दुर्मत्या सह महामोहः । कामक्रोधलोभमदमात्सर्यडम्भस्तम्भेभ्यः सप्तभ्यः सचिवेभ्यः सप्त मुक्तिक्षेत्रतया प्रसिद्धा राजधान्यः ससागराश्च सप्त महाद्वीपा दत्ता महामोहेनेति लिख्यताम् । अपि च,&lt;br&gt;&#xA;स्वकीयाख्यामात्रच्छुरणपरिणह्यद्भयभरान्बहिष्कृत्येदानीं विजहदधिकारान्क्रतुभुजः ।&lt;br&gt;&#xA;यदृच्छावाक्येऽपि व्यवहरतु लोकोऽयमखिलो नमःस्वस्तिस्वाहास्वधमिह महामोहविषयम् ॥ ६९ ॥ इति ।&lt;br&gt;&#xA;दुर्वासना - जं आणवेइ भट्टा भट्टिणी अ । [यदाज्ञापयति भर्ता भर्त्री च ।] [इति निष्क्रान्ता]&lt;br&gt;&#xA;(नेपथ्ये) विजयतां देवः ।&lt;br&gt;&#xA;भुक्तिक्षमं समयमेकरुचिं वितन्वन्पुंसां निजप्रतपनेन गतिप्रतीपः ।&lt;br&gt;&#xA;आशाविशेषमपरं प्रतिपत्स्यमानो मोहेश्वर त्वमिव भाति मयूखमाली ॥ ७० ॥ इह च,&lt;br&gt;&#xA;उपहरति सूपकर्ता महतो मोहस्य दुर्मतिप्रेष्यः । वलरिपुवरुणगृहाभ्यां स्वाद्यं धारान्तमुचितमाहारम् ॥ ७१ ॥&lt;br&gt;&#xA;महामोहः - (कर्णं दत्त्वा) प्रिये! प्राणशब्दाभिलप्यानां सर्वशरीरव्यापिनीनां सर्वसिद्धान्तसंमतानां देवतानां समर्चनसमयमावेदयति वैतालिकः । तत्प्रविशावः शुद्धान्तम् ।&lt;br&gt;&#xA;[इति निष्क्रान्ताः सर्वे ।]&lt;br&gt;&#xA;इति श्रीकवितार्किकसिंहस्य सर्वतन्त्रस्वतन्त्रस्य श्रीमद्वेङ्कटनाथस्य श्रीमद्वेदान्ताचार्यस्य कृतिषु सङ्कल्पसूर्योदयनाटके (दम्भाद्युपालम्भो नाम) पञ्चमोऽङ्कः ।&lt;/p&gt;</description>
    </item>
    <item>
      <title>06</title>
      <link>https://vishvAsa.github.io/rAmAnujIyam/kAvyam/rUpakam/sankalpa-sUryodayaH/mUlam/06/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAnujIyam/kAvyam/rUpakam/sankalpa-sUryodayaH/mUlam/06/</guid>
      <description>&lt;p&gt;षष्ठोऽङ्कः&lt;br&gt;&#xA;[ततः प्रविशति कञ्चुकी]&lt;br&gt;&#xA;कञ्चुकी - अहं हि देवस्य महामोहस्य दर्पसंभवः स्तम्भो नाम सदागमप्रतिरोधकः प्रतिहारी । मम च,&lt;br&gt;&#xA;वलिभिरविरलाभिर्वर्ष्म सोपानकल्पं द्रतपदमधिरूढा दुर्निवारा जरेयम् ।&lt;br&gt;&#xA;तदपि नियतिभूम्ना तादृशी वेत्रयष्टिस्सहचरति मयाऽसौ शैशवे सङ्गृहीता ॥ १ ॥&lt;br&gt;&#xA;किं च,&lt;br&gt;&#xA;निश्शङ्कसंचरणविघ्नविधायिनीभ्यां निष्पीडितोऽस्मि जरसा च नृपाज्ञया च ।&lt;br&gt;&#xA;मध्योपलक्षितमनोरथभङ्गदीना वाञ्छा न शाम्यति वयः सकलं प्रशान्तम् ॥ २ ॥&lt;br&gt;&#xA;आस्तां तावदशेषसाधारणगतिर्जरा । &amp;ldquo;न हि जानपदं दुःखमेकश्शोचितुमर्हति&amp;rdquo; इति नीतिविदः । नृपाज्ञा तु निष्ठुरतरा ।&lt;br&gt;&#xA;तरतु विवित्सयाऽब्धिमधिरोहतु शैलतटीं धमतु च धातुवर्गमभिगच्छतु शस्त्रमुखम् ।&lt;br&gt;&#xA;तदिदमरुन्तुदं यदुत बह्ववधाय भिया धनमदमेदुरक्षितिभृदङ्कणचङ्क्रमणम् ॥ ३ ॥&lt;br&gt;&#xA;आः! कष्टम् ।&lt;br&gt;&#xA;प्रत्यङ्गकंपपरिणर्तितकञ्चुकेऽस्मिन् पर्याप्तरूढपलिते परतन्त्रपिण्डे ।&lt;br&gt;&#xA;अक्षीणरागमजरामरजीविताशं मामेव हन्त हसतीव ममान्तरात्मा ॥ ४ ॥&lt;br&gt;&#xA;(सनिःश्वासं विचिन्त्य) निरधिकारतैव नूनं सुखस्याधिकारः । अथ वा किमनेन महामोहपरवशस्य मे मुधा निर्वेदेन । स्वतन्त्रस्य तीक्ष्णदण्डस्य स्वामिनः प्रेषणे स्थातव्यम् । अतिनिपुणपरिजनोचितं च नित्यमाचरितव्यम् । अद्य खलु देवो महामोहश्चारचक्षुषा विपक्षवृत्तान्तं दिदृक्षमाणः विपक्षभूमिषु कल्मषप्रवर्तनाय सर्वधर्मनिर्मूलने कलौ प्रस्थापिते, प्रतिबलभेदनोपायकोविदं पाकशासनादिषु पशुपक्ष्यादिषु च अविशेषेण निरङ्कुशगतिं विघ्ननामानमपसर्पमपसर्प्य, सदसद्वा किं वदिष्यतीति सन्देहडोलाधिरोहतरलिताशयस्तत्प्रत्यागतिमावेदितुमावेदयितुं च मामादिक्षत् । स चायं विघ्नः सत्वरपरिक्रान्तयमनियमादिस्थानपञ्चकः तत्रतत्र सन्निहितैः कुशलाचारैः सर्वतः प्रतिहतगतिः संप्रति संयमारम्भसंभृतसंरम्भं स्यन्दनेन सह देवं विवेकं देवयानेन दृष्ट्वा प्रत्यागतः स्वामिसन्दर्शनसमयप्रतीक्षः समया शुद्धान्तमवतिष्ठते । यथादृष्टार्थवादी चासौ । तथा चेदानीं तदुक्तमध्यक्षेण संवदति । यदुत,&lt;br&gt;&#xA;मनोरथरथारूढो विवेकस्तर्कसारथिः । दिदृक्षुः संयमस्थानं इतस्समभिवर्तते ॥ ५ ॥&lt;br&gt;&#xA;तदहमपि यथादिष्टमाचरामि ।&lt;br&gt;&#xA;[इति निष्क्रान्तः ।]&lt;br&gt;&#xA;शुद्धविष्कम्भः ।&lt;br&gt;&#xA;[ततः प्रविशति यथानिर्दिष्टो विवेकः]&lt;br&gt;&#xA;विवेकः - अये सूत! आहार्यहेतुमुखेनापि अन्ततस्सूनृतवादिना निष्प्रतिघवृत्तिना नियमभूयिष्ठेन परानुकूलत्यजा तदनिष्टप्रसञ्जकेन तद्विपर्ययपर्यवसायिना त्वयाऽसौ मे मनःपूर्वो रथस्सुपथा सञ्चरते ।&lt;br&gt;&#xA;तर्कः - देव! अहमपि खलु त्वदायत्तप्रसरः । अपि च,&lt;br&gt;&#xA;स्वपक्षपरपक्षादीन् विविङ्क्ते यदि न त्वया । कृत्याकृत्यविवेकान्धः किं करिष्यति पूरुषः ॥ ६ ॥&lt;br&gt;&#xA;विवेकः - वयं खलु सूत! इदानीं वशीकृतसर्वेन्द्रियस्य पुरुषस्य धारणादिसिद्धिसाधनस्थानमन्वेषयन्तः सर्वलोकपरिक्रमणेन मध्यमलोकावलोकनाय मेरुशिखरमधिरूढाः । (समन्ततोऽवलोक्य)&lt;br&gt;&#xA;स्फुरदरपरिपाटीचारुशैले विशाले गुरुणि धरणिचक्रे चक्रवालाद्रिनेमौ ।&lt;br&gt;&#xA;दधति जलधयोऽमी सप्त संपूर्णवृत्ताः प्रचितविविधपट्टस्पष्टसङ्ख्यामभिख्याम् ॥ ७ ॥&lt;br&gt;&#xA;इदं हि त्रिगुणमरुकान्तारगतागतखेदनिर्वेदविधुराणां कामकामानां किमपि विश्रमस्थानम् । अयं च,&lt;br&gt;&#xA;भुजगपतिनालविधृते भूपद्मे कर्णिकारूपः । विलसति केसरभूधरपरिवृततनुरत्र काञ्चनक्ष्माभृत् ॥ ८ ॥&lt;br&gt;&#xA;असाविह समन्ततो निपतदलिपटलविरुतमुखरपरिसरा प्रफुल्लवकुलमुकुलप्रणालिकामुखगलितमधुरमधुधाराधोरणीपूर्यमाणमूलालवाला प्रत्यासीदति विबुधसिन्धुसविधवनतरुवाटिका । इह च,&lt;br&gt;&#xA;निष्प्रत्यूहसमुन्नमन्मदसिराकण्डूलगण्डस्थलीहेलाधूननधूतभृङ्गपटलीमूर्च्छन्मृषाचामरः ।&lt;br&gt;&#xA;मन्दान्दोलितमन्दराचलतटीनिष्ठ्यूतधातुच्छटासिन्दूरद्युतिबन्धुरो विहरति स्तम्बेरमग्रामणीः ॥ ९ ॥&lt;br&gt;&#xA;अपि च,&lt;br&gt;&#xA;क्षरत्यारादैरावणकरटिशुण्डाचुलकिता कथञ्चित्सन्तानद्रुमकिसलयापादितलया ।&lt;br&gt;&#xA;स्मरस्मेरोत्कण्ठाविहरदमरीलोलकबरीजरीजृम्भन्माला मधुलवहरी वातलहरी ॥  १० ॥&lt;br&gt;&#xA;तर्कः - (स्वगतम्) रत्नसानुरामणीयकलग्नचित्तं महाराजं प्रक्रान्ते संत्वरयामि । (प्रकाशम्) देव! किमसौ केसरायमाणकेसरशैलपरिवृतकाञ्चनशिखरिकर्णिकास्थितेन भवता सर्वतः समीक्षितः क्षितिपद्मः?&lt;br&gt;&#xA;विवेकः - सत्पथप्रवर्तिना भवता प्रदर्शितः समीक्षित एव सामस्त्येन, प्रस्तुतानुगुण्याय तु प्रतीकशो विवेक्तव्यः ।&lt;br&gt;&#xA;अथवा,&lt;br&gt;&#xA;द्विसप्तभुवनात्मकद्रुहिणगह्वरप्रेक्षणे क्षितिस्तु परिशिष्यते तदिह सर्वधर्मास्पदे ।&lt;br&gt;&#xA;त्रिवर्गपुटभेदनत्रिदशयोग्यवर्षत्यजं प्रवर्तय रथोत्तमं सपदि भारतैकोन्मुखम् ॥ ११ ॥&lt;br&gt;&#xA;तर्कः - यदाज्ञापयति देवः । [इति वेगतो रथं प्रवर्तयति ।]&lt;br&gt;&#xA;विवेकः - अये! तिष्ठ तिष्ठ । यावदनङ्गविजयिनो भवानीपतेरावासः कलधौतगिरिरवलोक्यते ।&lt;br&gt;&#xA;[तर्कः रथवेगं स्थापयति]&lt;br&gt;&#xA;विवेकः - (परितो दत्तदृष्टिः परामृश्य)&lt;br&gt;&#xA;विजितमनोभवेन विभुनाऽधिगतोऽपि सदा निरुपधिसंयमस्य न पदं कलधौतगिरिः ।&lt;br&gt;&#xA;गजमुखगण्डशैलघनदानकलिन्दसुतालहरिझलंझलाबहलकज्जलकम्बलितः ॥ १२ ॥&lt;br&gt;&#xA;तर्कः - (अग्रतो रथं प्रवर्त्य) पश्य देव! गन्धर्वयूथसेवितं गन्धमादनम् ।&lt;br&gt;&#xA;विवेकः - (सकुतुकं दृष्ट्रा)&lt;br&gt;&#xA;एतं गिरिवरं सूत मन्ये विश्वमनोहरम् । आगामिस्वर्गसृष्टीनामादिकन्दमिव स्थितम् ॥ १३ ॥&lt;br&gt;&#xA;अयमपि सिद्धैरासेव्यमानो न साधकानामावासः । अपि च,&lt;br&gt;&#xA;सहचरदिव्यभव्यशबरीकबरीविकसन्मदनमहेषुजालमधुसौरभसारभृतः ।&lt;br&gt;&#xA;इह मरुतो वहन्ति मददन्तुरदन्तिघटाकरटकटाहवाहिघनशीकरशीफरिताः ॥ १४ ॥&lt;br&gt;&#xA;तर्कः - इतस्तर्हि दिव्ये तपोवने दीयतां दृष्टिर्देवेन ।&lt;br&gt;&#xA;विवेकः - (दूरतः पश्यन्) स्वकल्पितरघूद्वहप्रथनकेलिगाधाशतप्रयुक्तिपथशिक्षणप्रवणसिद्धबृन्दाश्रितः ।&lt;br&gt;&#xA;क इत्थमुपसर्पति स्थिरकठोरवीरव्रणः कपिः कदलिकावनं कनकशैलशृङ्गाकृतिः ॥ १५ ॥&lt;br&gt;&#xA;तर्कः - अवधारयतु देवः ।&lt;br&gt;&#xA;परिणतफलग्रासश्रद्धाजिघृक्षितभास्करः पवनगरुडस्पर्धादानप्रवीणजवोल्बणः ।&lt;br&gt;&#xA;दशमुखपुरीदाहोत्सिक्तस्ववालधिवैभवः रघुपतिरणारम्भक्रीडारथोऽयमुपस्थितः ॥ १६ ॥&lt;br&gt;&#xA;विवेकः - (सादरचमत्कारमवलोकयन्) अयमिह श्रोतृजनकर्णामृतायमानं वर्णनातिशायिवैभवं किमपि गायति ।&lt;br&gt;&#xA;भगवति भरद्वाजे भुक्तिस्तथा शबरीगृहे प्रभुरनुसृतो विश्वामित्रः प्लवङ्गपतिस्तथा ।&lt;br&gt;&#xA;भृगुपतितपो लूनं दृष्टिः खगस्य च दक्षिणा जयति ललितोत्तुङ्गा वृत्तिर्दशास्यरिपोरिति ॥ १७ ॥&lt;br&gt;&#xA;(विमृश्य) विजिताक्षतया विज्ञातस्याप्यमुष्यानवरतजोघुष्यमाणदुन्दुभिवीणावेणुमृदङ्गैरङ्गीकृतलास्यताण्डवैरनुपमगान्धारग्रामगीतरसिकैर्गन्धर्वदंपतिभिरावृतस्य सत्त्वोत्तरेऽपि तपोवने संयमसिद्धिं न श्रद्दधे । पश्यामि च सरसगीतास्वाद समाकृष्टावस्थितमपूर्वं सजीवं चित्रम् । इह च,&lt;br&gt;&#xA;परिणमति जनानां संविदानन्दरूपा निखिलमपि विहाय स्निह्यतीवात्तराग(न्तरङ्ग)म् ।&lt;br&gt;&#xA;स्वरपरिणतिचित्रां मूर्च्छनां भूषयद्भिः श्रुतिसुरभिततन्त्रीझंकृतैस्स्वैरगीतैः ॥ १८ ॥&lt;br&gt;&#xA;अशक्यश्च संनिधौ परित्यागस्संयमारम्भविरोधिनां विषयाणाम् ।&lt;br&gt;&#xA;अहत्वा विक्रीणन्निह मदनहस्ते त्रिभुवनं वरस्त्रीमञ्जीरध्वनिरपि किमालोकितमुखैः ।&lt;br&gt;&#xA;यदृच्छासम्पन्नो यमिनमनघं मुक्तमपि वा विकर्तुं पर्याप्तो विजितकलहंसीकलरवः ॥ १९ ॥&lt;br&gt;&#xA;अपि च,&lt;br&gt;&#xA;कठिननियमोऽपि पुरुषः सहसा नवनीतकुंभवद्भवति । वरयुवतिवह्निकुण्डे सन्निहिते सपदि लीयमानमतिः॥ २० ॥&lt;br&gt;&#xA;तर्कः - अस्त्वेवम् । तथाऽपि सर्वधातुरत्नचित्रितं सर्वौषधिसंभवस्थानं सर्वोर्वीधरसमधिकमहिमवन्तं हिमवन्तमवलोकयतु देवः ।&lt;br&gt;&#xA;एष मैनाकजनको धरणीधेनुतर्णकः । त्रिदशाचलजामाता त्र्यम्बकश्वशुरो गिरिः ॥ २१॥&lt;br&gt;&#xA;विवेकः - (सर्वतो दृष्टिं प्रसार्य) इयं हि भगवती भागीरथी । अत्र च,&lt;br&gt;&#xA;वाहिन्यः कति सन्ति वन्यमहिषश्रेणीविषाणाहतिक्षुभ्यद्दुर्दमकर्दमाङ्कपयसस्तत्संमितिं क्षाम्यति । वारिक्रीडितवल्गिताङ्गवलभिच्छुद्धान्तसीमन्तिनीवक्षोजक्षरदङ्गरागसुभगोत्सङ्गा न गङ्गापगा ॥ २२ ॥&lt;br&gt;&#xA;अयमिह विषयस्तपोधनानां न भवति संयमिनां निवासयोग्यः ।&lt;br&gt;&#xA;हरिचरणनदीनिपातघोषैः मुखरितकाननगह्वरो हिमाद्रिः ॥ २३॥&lt;br&gt;&#xA;(ससंभ्रमाद्भुतम्) अये ! कथमिहाचिन्तितोपस्थितं घ्राणस्पर्शनोन्मादनम् । इह हि, उद्यानायातविद्याधरमिथुनरतिश्रान्त्यपक्रान्तिहेतुः तिम्यद्गात्रस्तुषारैः त्रिदशयुवतिनिश्वासविश्वासभूमिः । नीहारत्विट्कलङ्कप्रतिवदनपदन्यस्तकस्तूरिकोद्यन्नेपालीगण्डपालीपरिमलललितः स्पन्दते मन्दवातः ॥ २४ ॥ अतस्त्वरितमार्यावर्ताय प्रवर्त्यतां रथः । अत्र च,&lt;br&gt;&#xA;नवयौवनदुर्मदान्धनारीदुरितोपप्लवदूषिताऽपि जातिः ।&lt;br&gt;&#xA;अनपायपतिव्रताप्रवाहैः अधुनाऽपि प्रलयं न याति सत्सु ॥ २५ ॥&lt;br&gt;&#xA;तर्कः - प्रविष्टमिदं विविधतीर्थतपोवननिरन्तरं विन्ध्यहिमवतोरन्तरम् । अत्र च तीर्थयात्राचरितार्थस्सार्थवाहसार्थश्चिरतरोपोषितस्य चक्षुषः परां पारणां पूरयन् अनवधिकधर्मलाभसन्तोषेण गन्धसिन्धुरस्कन्धमधिरूढ इव ततस्ततः प्रसर्पति । (सर्वतोऽवलोक्य सविषादम्) हन्त! निरङ्कुशकलिबलसङ्कुचितनिगमवर्त्मनि चास्मिन् देशे प्राच्योदीच्यपाश्चात्यपाषण्डिगणकरम्बिते भग्नचरणत्रये च भगवति धर्मे प्रायशः परीक्ष्यमाणं न किञ्चित् स्थानमवशिष्यते । तथाऽपि मुरभिदवतारमुषितकलुषोऽयं संदृश्यतां साकेतजनपदः ।&lt;br&gt;&#xA;अयोध्या दिव्येयं वहति सरयूरत्र विरजा विभोरेते यूपा विधिनियमनिर्मुक्तपशवः ।&lt;br&gt;&#xA;अकुण्ठस्वातन्त्र्यः स्वपदमधिरोहन्नवसरे सहानैषीदेषः स्थिरचरमशेषं रघुपतिः ॥ २६ ॥&lt;br&gt;&#xA;विवेकः - (सर्वतो दृष्टिं प्रसार्य)&lt;br&gt;&#xA;उपवनशुकबृन्दैरुद्गृणद्भिस्त्रिवेदीं प्रतिकलमनुमेयप्राच्यधर्मानुबन्धम् ।&lt;br&gt;&#xA;चिरगतजनघोषं तीरमेतत्सरय्वाः रघुकुलनृपतीनां शोभते रत्नयूपैः ॥ २७ ॥&lt;br&gt;&#xA;(सहर्षपुलकोद्गममनुस्मृत्य)&lt;br&gt;&#xA;विषयिभिरसौ वक्त्रैर्घोरं मनो रजनीचरं प्रशमयति यो युञ्जानानां प्रबोधशरोत्करैः ।&lt;br&gt;&#xA;जनकसुतया देव्या जुष्टो दिशत्यभयं सतां दशरथसुतो देवः श्रीमान् दयामृतवारिधिः ॥ २८ ॥&lt;br&gt;&#xA;(सकौतुकमञ्जलिं बध्नन्)&lt;br&gt;&#xA;नमस्तस्मै कस्मैचन भवतु निष्किञ्चनजनस्वयंरक्षादीक्षासमधिकसमिन्धानयशसे ।&lt;br&gt;&#xA;सुराधीशस्वैरक्षणकुपितशापायुधवधूदृषत्तादुर्जातप्रशमनपदाम्भोजरजसे ॥ २९ ॥&lt;br&gt;&#xA;(विचिन्त्य) अये सूत अयमप्यद्य पाषण्डिमण्डलप्रचारखण्डितकार्तयुगधर्मो निवृत्तिधर्मनिष्ठैरनिष्ठुरबुद्धिभिः परित्यक्तो देशः।&lt;br&gt;&#xA;तर्कः - देव! प्रतिपद्यतामियं तर्हि प्रादुर्भावभूमिरपरा ।&lt;br&gt;&#xA;विवेकः -  (मथुरां पश्यन्) अत्र खल्ववतीर्णमवनिभारमपजिहीर्षता सपर्यङ्केन वासुदेवेन । (सहर्षम्)&lt;br&gt;&#xA;नाथायैव नमःपदं भवतु नश्चित्रैश्चरित्रक्रमैः भूयोभिर्भुवनान्यमूनि कुहनागोपाय गोपायते ।&lt;br&gt;&#xA;कालिन्दीरसिकाय कालियफणिस्फारस्फटावाटिकारङ्गोत्सङ्गविशङ्कचङ्क्रमधुरापर्यायचर्यायते ॥ ३० ॥ (सर्वतोऽवलोक्य सहर्षम्) निरङ्कुशाः खल्वत्र भगवतः परिहसनवृत्तयः । स खलु,&lt;br&gt;&#xA;हर्तुं कुंभे विनिहितकरस्स्वादु हैयङ्गवीनं दृष्ट्वा दामग्रहणचटुलां मातरं जातरोषाम् ।&lt;br&gt;&#xA;पायादीषत्प्रचलितपदो नापगच्छन्न तिष्ठन् मिथ्यागोपस्सपदि नयने मीलयन्विश्वगोप्ता ॥ ३१ ॥&lt;br&gt;&#xA;अपि च,&lt;br&gt;&#xA;वासो हृत्वा दिनकरसुतासंनिधौ वल्लवीनां लीलास्मेरो जयति ललितामास्थितः कुन्दशाखाम् ।&lt;br&gt;&#xA;सव्रीडाभिस्तदनु वसने ताभिरभ्यर्थ्यमाने कामी कश्चित्करकमलयोरञ्जलिं याचमानः ॥ ३२ ॥&lt;br&gt;&#xA;हन्त सूत! मुरभिदुपभुक्तमुग्धगोपिकावृत्तान्तमुद्घाटयति संप्रति मथुरा ।&lt;br&gt;&#xA;इमामधर्मेण विभाव्य विप्लुतामुदन्वता द्वारवतीमिवाधुना ।&lt;br&gt;&#xA;न भावये संयमसंपदास्पदं न कालतः कस्य गुणव्यतिक्रमः ॥ ३३ ॥&lt;br&gt;&#xA;तर्कः - (रथं प्राङ्मुखयित्वा) देव! परमपुरुषप्रादुर्भावपवित्रीकृतक्षेत्रद्वयविप्लवे क्षेत्रान्तरेषु का प्रत्याशा? तथाऽपि स्वाभाविकसुदर्शनचिह्नभूषितशिलाकलापसूचितभगवदभिमानविशेषः प्रागुत्तरः प्रेक्ष्यतां देशः ।&lt;br&gt;&#xA;पुनरुपजनिभीतैः पुण्डरीकादिभिस्तैः चिरपरिचितपूर्वं श्रीहरिक्षेत्रमेतत् ।&lt;br&gt;&#xA;सकृदपि विमलेऽस्मिन्मज्जतश्चक्रतीर्थे भवजलनिधिगर्तात् क्षिप्रमुन्मज्जनं स्यात् ॥ ३४ ॥&lt;br&gt;&#xA;विवेकः - (दूरतः पश्यन्) पुण्यतमोऽप्यसौ भूभागः नेदानीं मम चेतसे रोचते । यतः,&lt;br&gt;&#xA;अयमुपहतस्सालग्रामोपलान्तरवस्थितद्रविणकणिकालुब्धैर्देशो मलिम्लुचलुब्धकैः ।&lt;br&gt;&#xA;बहुगुणपरब्रह्मप्रेक्षासुधाब्धिमनोरथैः मुहुरुपनतप्रत्यासेधैर्मुमुक्षुभिरुज्झितः ॥ ३५ ॥&lt;br&gt;&#xA;तर्कः - इदं तर्हि भागीरथीतरङ्गधौतपर्यन्तभागभावितनियमैः परमर्षिभिरुप(सेवितं)शोभितं भवत्कटाक्षपात्रं भवतु वारानसीनामकनदीद्वयपरिगतोपकण्ठं वसुमतीललामभूतं वाराणसीक्षेत्रम् ।&lt;br&gt;&#xA;विवेकः - (सबहुमानमवलोक्य)&lt;br&gt;&#xA;लब्ध्वा तु मूर्तिमधरीकृतपूर्वरूपां रत्या समेत्य च रथाङ्गभृतः प्रसादात् ।&lt;br&gt;&#xA;धर्मोपरोधमिह नेच्छति पुष्पधन्वा त्रैयम्बकात्प्रच(कि)लितो नयनात्तृतीयात् ॥ ३६ ॥&lt;br&gt;&#xA;अपि च,&lt;br&gt;&#xA;इह पुरुषमजानतां पुराणं नियतिवशेन निमीलतां दयालुः ।&lt;br&gt;&#xA;उपदिशति पतिस्स्वयं पशूनामुपनिषदामपि दूरगं रहस्यम् ॥ ३७ ॥&lt;br&gt;&#xA;अद्यत्वे पुनरतिचिरसमुपचितदुरितावलीमलीमसैरनाघ्रातभागवतधर्मैरवैदिकयवनतुरुष्काद्यभिन्नजातीयदेशाधिपतिसन्निधानलुप्तशौचाचारैः पुरुषैरविशेषितत्रिचतुरसाधुसमेतामेतां वाराणसीं समाधिसौधाधिरोहणसोपानभूतधारणाध्यानसिद्धिस्थानमिति न मन्यते चेतः । तथा हि,&lt;br&gt;&#xA;सा काशीति न चाकशीति भुवि सायोध्येति नाध्यास्यते साऽवन्तीति न कल्मषादवति सा काञ्चीति नोदञ्चति ।&lt;br&gt;&#xA;धत्ते सा मथुरेति नोत्तमधुरां नान्याऽपि मान्या पुरी या वैकुण्ठकथासुधारसभुजां रोचेत नो चेतसे ॥ ३८ ॥&lt;br&gt;&#xA;(विचिन्त्य) अहो दुर्विलसितं महामोहस्य ।&lt;br&gt;&#xA;विटविदूषकगायकवैशिकः विषमितेव विभाति वसुन्धरा ।&lt;br&gt;&#xA;क्वनु निवेशमुपेत्य परं पदं विमृशता भवितव्यमिह क्षणम् ॥ ३९ ॥&lt;br&gt;&#xA;तर्कः - देव, भवन्तमन्तरेण को नाम सदसत्परीक्षार्हः? आस्तामयमाजानशुद्धोऽप्यन्तिमयुगसङ्क्षोभगलितसौभाग्यो मध्यमदेशः । दक्षिणापथस्तु निरीक्षणीयः । तत्र हि मरुद्वृधादिमहानदीसेवितेषु श्रीरङ्गादिषु तेषुतेषु स्थानेषु नारायणपरायणा महान्तस्सांप्रतमपि सभवन्तीति पौराणिकाः पठन्ति ।&lt;br&gt;&#xA;विवेकः - सूत, प्रमाणानुगुणवृत्तिः खल्वसि । किंत्ववधारितधर्मविप्लवमनार्यजनभूयिष्टम् अचिरादेव विन्ध्याचलपरिसरमतिलङ्घयेम । पश्य,&lt;br&gt;&#xA;मिषतो विलोभयन्ती मृगतृष्णाभिस्तरङ्गिताभिरसौ ।&lt;br&gt;&#xA;मरुभूमिरुज्झितरसा दुर्जनपरिषदिव दूरपरिहार्या ॥ ४० ॥&lt;br&gt;&#xA;अयं चात्र हुतवहज्वालामध्यमध्यासीन इव दृश्यते पथिकः । आः कष्टम्!&lt;br&gt;&#xA;अतिमथनगृहीतानन्धकूपस्य पान्थः कतिचन जलबिन्दून् कुण्डिकापीतशेषान् ।&lt;br&gt;&#xA;करचरणकपोलेष्वर्पयन् गाढतापः कथमपि मरुभूमिं क्रामति क्लान्तदेहः ॥ ४१ ॥&lt;br&gt;&#xA;अपि च, अत्र कतिचिदभिगतकुसीदवृत्तयः कृच्छ्रलब्धधनमुदितकृपणतरमानसाः कीकटाः पुरुषाः ।&lt;br&gt;&#xA;न धर्ममनुवर्तन्ते न कामं नापुनर्भवम् । अर्थमेकमुपाश्रित्य दुःखमेवोपभुञ्जते ॥ ४२ ॥&lt;br&gt;&#xA;एष चैषामाधिपत्यमारूढो नवधनमूढः ।&lt;br&gt;&#xA;प्रलपति घूर्णते स्खलति मुह्यति हुङ्कुरुते न च पदवीमवैति न च धाम न च त्रपते ।&lt;br&gt;&#xA;विकृतिशतप्रसूतिविषमाशयदोषभुवा धनमदिरामदेन धमतीव धरावलयम् ॥ ४३ ॥&lt;br&gt;&#xA;अपि च,&lt;br&gt;&#xA;अभिजनवयोविद्यावृत्तैरकिल्बिषकर्बुरैरतिशयभृतस्तृप्यन् मत्वा तृणाय महीयसः ।&lt;br&gt;&#xA;नवधनमदक्षीबः क्षुद्रो नटप्रकृतिः क्रमात् नरकिगणनालेख्यारूढिं न किं प्रतिपत्स्यते ॥ ४४ ॥&lt;br&gt;&#xA;हन्त, निरर्थिका खल्वीदृशपुरुषसृष्टिरीश्वरस्य । अथवा महीयसामुपकाराय ।&lt;br&gt;&#xA;विदधातु धाम तमसा कृतेन किं यदि वा न वेत्ति न विधिर्न वा वयम् ।&lt;br&gt;&#xA;प्रथमोपकारि चरमं यतस्ततः प्रतियोगिनो भवति तस्य सार्थता ॥ ४५ ॥&lt;br&gt;&#xA;तर्कः - (रथवेगमभिनय,)&lt;br&gt;&#xA;अतिक्रान्तो विन्ध्यः शबरगणभूयिष्ठगहनः पुरस्तात्किष्किन्धावनमथ च पश्चादपसृतम् ।&lt;br&gt;&#xA;असह्यप्रारम्भा परिपतति सह्याद्रिशिखरात् असौ कावेर्याख्या सरिदमरसिन्धोरधिगुणा ॥ ४६ ॥&lt;br&gt;&#xA;विवेकः - (परितोऽवलोक्य सविषादम्)&lt;br&gt;&#xA;इमां मधुरपानीयां दक्षिणापथजाह्नवीम् । चोरैः परिवृतां मन्ये विद्यां कुमतिविप्लुताम् ॥ ४७ ॥&lt;br&gt;&#xA;इह हि परित्यक्तपरिग्रहा अपि परिसरभाजः पाटच्चरगणजनितरणरणकचटुलचेतसः प्रवातकदलीन्यायेन वर्तन्ते । अपि च, अमी कलियुगधर्मसञ्चया इव कतिचन पुरुषा वसुमतीसुतनुहारायमाणानग्रहारानुपघ्नन्ति । तथा हि,&lt;br&gt;&#xA;मुक्ताहारनिषेविता अपि न तद्वृत्त्यै दिशन्त्यन्तरं बन्धे गाढविमर्दनेऽपि न जहत्यन्योन्यसंपीडनम् ।&lt;br&gt;&#xA;उष्णे शीतलतामुपेत्य शिशिरे प्राप्ते भजन्त्युष्णतां कामान्तःपुरचेटिकाकुचतटीकाठिन्यवन्तः खलाः ॥ ४८ ॥&lt;br&gt;&#xA;तर्कः - अयं पुनरमुष्याः परिसरे पुरुहूतपुरोहिताभ्यधिकबुद्धिभिः पुराणपुरुषचरणारविन्दमधुकरायमाणमानसैः मनीषिभिरधिष्ठितो यदुकुलसार्वभौमस्य भगवतः परिग्रहात् प्रख्यातगुणसमाख्यः यादवाचलो नाम पर्वतोत्तमः । इह च,&lt;br&gt;&#xA;कपर्दिमतकर्दमं कपिलकल्पनावागुरां दुरत्ययमतीत्य तद्द्रुहिणतन्त्रयन्त्रोदरम् ।&lt;br&gt;&#xA;कुदृष्टिकुहनामुखे निपततः परब्रह्मणः करग्रहविचक्षणो जयति लक्ष्मणोऽयं मुनिः ॥ ४९ ॥&lt;br&gt;&#xA;अपि च, बादरायणादिभिरभ्यर्चिते दक्षिणबदरिकाश्रमे नारायणगिरौ,&lt;br&gt;&#xA;लक्ष्मीकौस्तुभलक्षणेन वपुषा वाचं विनैव स्वयं श्वेतद्वीपनिवासिनामिव दिशन् सन्तोषमन्तर्मुखम् । विद्यावीचिसहस्रसंभ्रममिलद्दुग्धार्णवाडम्बरे स्थानं संयमिसार्वभौमविजयस्थाने विधत्ते विभुः ॥ ५० ॥&lt;br&gt;&#xA;अमुं च,&lt;br&gt;&#xA;कटाक्षलहरीमहःकबलितामृतस्तोमया विलोचनयुगश्रिया विवृतसर्वदानव्रतम् ।&lt;br&gt;&#xA;शुकादिभिरुपासितं शुभचरित्रभाजो जनाः समस्तभयवारणं शरणयन्ति नारायणम् ॥ ५१ ॥&lt;br&gt;&#xA;विवेकः - (सकौतुकमवलोक्य सविमर्शम्) सूत! सह्यपर्वतप्रत्यासत्तेरसह्यपवनसंक्षोभसंत्रासितस्य दुर्बलबुद्धेः कथमत्रावकाशः ।&lt;br&gt;&#xA;यद्वा तावदयं भवेदधिगुणो वासो यदुक्ष्माधरः कर्णालङ्कृतिविभ्रमं भजति यः कर्णाटदेशश्रियः ।&lt;br&gt;&#xA;अन्यान्यप्यरविन्दलोचनपदानुध्यानमेधाविनां स्थानान्यालप कौतुकं मम पुनः सर्वत्र निर्वर्तते ॥ ५२ ॥&lt;br&gt;&#xA;तदन्यतो रथं प्रवर्तय ।&lt;br&gt;&#xA;तर्कः - (तथा कृत्वा) देव! दृश्यतामसौ दंभोलिदारुणपरशुदारितदुष्टराजन्यरुधिरभरभरितबहुमहाह्रदतर्पितपितृगणस्य&lt;br&gt;&#xA;पात्रसात्कृतभूमण्डलस्य भगवतो भार्गवस्य दिव्यप्रायो निवासदेशः । अत्र हि,&lt;br&gt;&#xA;नाहं नापि च मत्सुतो न च सुराः सर्वे न चामी सदा ध्यानारोपितचेतसो मुनिगणा जानन्ति विष्णोः पदम् ।&lt;br&gt;&#xA;इत्थं नाभिसरोजशायिपृथुकव्याहारमाकर्णयन् शेते पन्नगसार्वभौमशयने श्रीपद्मनाभः श्रिया ॥ ५३ ॥&lt;br&gt;&#xA;विवेकः - (दृष्ट्वा सहर्षमञ्जलिं बध्नन्)&lt;br&gt;&#xA;क्रोधाग्निं जमदग्निपीडनभवं संतर्पयिष्यन् क्रमात् अक्षत्रामपि संततक्ष य इमां त्रिस्सप्तकृत्वः क्षितिम् ।&lt;br&gt;&#xA;दत्त्वा कर्मणि दक्षिणां क्वचन तामास्कन्द्य सिन्धुं वसन् अब्रह्मण्यमपाकरोतु भगवानाब्रह्मकीटं मुनिः ॥ ५४ ॥&lt;br&gt;&#xA;(विचिन्त्य) अयं खलु मलयाचलवासिना महर्षीणां निवृत्तिधर्ममुपदिश्य यथाधिकारं परिमितमतीनामिह प्रवृत्तिधर्मं प्रवर्तयन्नास्ते । अपि च,&lt;br&gt;&#xA;बुभुक्षाभिक्षाकब्रुवपठितमिथ्यागुणगणा मुमुक्षूनक्षुद्रानिह मुहुरुपघ्नन्ति परुषैः ।&lt;br&gt;&#xA;कदध्वोपानीतद्रविणकणदुर्मानमदिरागुणक्षैब्यक्षुभ्यन्मतिकलहकाकोलकलुषैः ॥ ५५ ॥&lt;br&gt;&#xA;तर्कः - मलय एव तर्हि विलोक्यतां देवेन ।&lt;br&gt;&#xA;विन्ध्यस्तम्भप्रकटमहिमा विष्वगाचान्तसिन्धुः कुंभीसूनुर्दनुजकबलग्रासदीप्तोदराग्निः ।&lt;br&gt;&#xA;नाकाधीशं नहुषभुजगीकारदुर्वारशक्तिर्ब्रह्मापत्यं मुनिरिह वसन् राजते मुक्तकल्पः ॥ ५६ ॥&lt;br&gt;&#xA;विवेकः - (उक्तमुपलालयन्) स कथमस्माभिः सुप्रेक्षः?&lt;br&gt;&#xA;निरवधिमहिमा निरुद्धविन्ध्यो निगममहार्णवनित्यकर्णधारः ।&lt;br&gt;&#xA;सुचरितमिव नः स्वयं स काले कतकनिभांशुरुदेति चेत्समीक्ष्यः ॥ ५७ ॥&lt;br&gt;&#xA;तर्कः - देव! तस्येदमाश्रमपदम् ।&lt;br&gt;&#xA;तापोन्मुक्तं दिवसमखिलं शर्वरी नातिशीता शाखारूढाः स्वयमिह शुकास्तत्त्वविद्यां पठन्ति ।&lt;br&gt;&#xA;सिंहैस्सार्धं विहरति गणः सैन्धुरः शान्तवैरः तन्नः पुण्यैरिव परिणतं स्थानमेतत्समाधेः ॥ ५८ ॥&lt;br&gt;&#xA;अमी च कुम्भसंभवानुगामिनामन्येषामपि महर्षीणामाश्रमाः ।&lt;br&gt;&#xA;इह प्रशान्तेषु तपोवनेषु प्राधीत वेदान् प्रतिपन्नदीक्षान् ।&lt;br&gt;&#xA;अन्वासते वह्निमतो यथार्हं छायाः सजीवा इव धर्मदाराः ॥ ५९ ॥&lt;br&gt;&#xA;विवेकः - (सर्वतो निर्वर्ण्य) हन्त!&lt;br&gt;&#xA;एलालिङ्गितचन्दना वनभुवो मुक्ताप्रसूतिर्नदी तांबूलीपरिणद्धपूगपटली कच्छोपकण्ठस्थली ।&lt;br&gt;&#xA;काले दक्षिणमारुता विदधते कामाग्निसंधुक्षणं कुञ्जान्यत्र च भुञ्जते युवतिभिः स्वर्लोकशृङ्गारिणः ॥ ६० ॥&lt;br&gt;&#xA;अतो मनुष्यभोग्यमिदं भौमं त्रिविष्टपम् । अत्र चैवं मनोहरतरे मन्मथकथापराङ्मुखा महर्षयश्चरन्तीत्याश्चर्यमेतत् ।&lt;br&gt;&#xA;वयं पुनरन्यदास्पदमन्वेषयेम ।&lt;br&gt;&#xA;तर्कः - देव! आलक्ष्यतामयमदूरादेव नलसेतुसंदर्शनोत्सुकमुनिजनगतागतविभवताण्डवितवैभवः पाण्ड्यदेशः । अत्र च,&lt;br&gt;&#xA;सारस्सारस्वतानां शठरिपुफणितिश्शान्तिशुद्धान्तसीमा मायामायामिनीभिः स्वगुणविततिभिर्बन्धयन्तीं धयन्ती ।&lt;br&gt;&#xA;पारं पारंपरीतो भवजलधिभवन्मज्जनानां जनानां प्रत्यक्प्रत्यक्षयेन्नः प्रतिनियतरमासन्निधानं निधानम् ॥ ६१ ॥&lt;br&gt;&#xA;विवेकः - (सहर्षभक्तिर्पुलकोद्गमम्)&lt;br&gt;&#xA;निरञ्जनमयं जनः किमपि नेत्रमुन्निद्रयन् नमस्यति शठद्विषे नरकवैरिजीवातवे ।&lt;br&gt;&#xA;अगस्त्यगिरिनिम्नगासुभगवीचिकासोदरस्वलक्षणसरस्वतीसुरभिकेसरश्लाघिने ॥ ६२ ॥&lt;br&gt;&#xA;तर्कः - अन्यदपि किञ्चिदिहावलोकनीयं महाराजेन ।&lt;br&gt;&#xA;अग्रे पश्य वृषाचलं क्षितिभृतामग्र्यं यदग्रे हरेः मञ्जीरोदकमाबिभर्ति महतीं मन्दाकिनीसंपदम् ।&lt;br&gt;&#xA;नृत्यच्चन्दनगन्धवाहनियतव्यालोलचूडाटवीशाखाताडितचन्द्रमश्च्युतसुधाधाराभिसंवर्धितम् ॥ ६३ ॥&lt;br&gt;&#xA;विवेकः - अहहात्र सर्वतः प्रसर्पिणी खल्वियं वृषगिरिपतेरनुकम्पा । (साञ्जलिबन्धम्)&lt;br&gt;&#xA;त्वया जुष्टस्तुष्टिं भजति परमेष्ठी निजपदे वहन्मूर्तीरष्टौ विहरति मृडानीपरिबृढः ।&lt;br&gt;&#xA;बिभर्ति स्वाराज्यं वृषशिखरिशृङ्गारकरुणे शुनासीरो देवासुरसमरनासीरसुभटः ॥ ६४ ॥&lt;br&gt;&#xA;(दक्षिणतोऽवलोक्य)&lt;br&gt;&#xA;नलहस्तनिवेशितै(रुदग्रै)रदभ्रैर्हिमवन्मन्दरमेरुविन्ध्यशृङ्गैः ।&lt;br&gt;&#xA;हरिचक्रपदक्रमैरसीदन्नुदधेरूर्मिगणं रुणद्धि सेतुः ॥ ६५ ॥&lt;br&gt;&#xA;(विमृश्य) नलसेतुनिबन्धनयन्त्रितधरणीधरशिखरनिकरास्फालनमुखरतरदक्षिणोदन्वदूर्मिघोषजर्झरितजानपद(जन)कर्णरन्ध्रे नास्मिन्नपि देशे समाधिसंभवं संभावयामि । तदितः प्रागुत्तरं तु रथः प्रवर्त्यताम् ।&lt;br&gt;&#xA;तर्कः - (तथा कृत्वा) देव! इयं पुनरविरलनालिकेरपङ्तिपरिवृतक्रमुकनवकुहलिकापरिमलानुरञ्जितपान्थजनहृदया चोलभूमिः ।&lt;br&gt;&#xA;विवेकः - (परितोऽवलोक्य सोद्वेगम्)&lt;br&gt;&#xA;इतस्त्वरितमन्यतः प्रहिणु सारथे! मद्रथं यदत्र कवयश्चरन्त्यपटुचित्तपाटच्चराः ।&lt;br&gt;&#xA;द्रुतप्रचरणक्वणद्द्रुहिणसुन्दरीनूपुर(स्वन)ध्वनिप्रचयसूचनासुभगसूक्तिविष्फूर्तयः ॥ ६६ ॥&lt;br&gt;&#xA;इह खलु संयमसिद्धिमिच्छतः पुरुषस्य सिद्धमपि विनङ्क्ष्यति । तथा च वृद्धिमिच्छतो मूलस्यापि नाशवदपहास्यता ।&lt;br&gt;&#xA;तर्कः - (अग्रतो निर्दिश्य) देव! कथमिह निखिलनिगमहृदयान्तरङ्गमभङ्गुरप्रसरया भगवदनुकम्पया तरङ्गितविविधवैभवं रङ्गमपि नावलोकयसि ।&lt;br&gt;&#xA;विवेकः - (विलोक्य) सूत! अनवरतविकसितकह्लारपरिमलानुबन्धादुल्लोकमहिमशालिनीभिः चोलभूपवनलहरीभिः&lt;br&gt;&#xA;चुलकितसर्वेन्द्रियप्रवृत्तिना परमापातदृष्टिवि(भ्रा)श्रान्तेन न खलु मया (द्रा)प्रागेव सम्यगवधारितम् । (सान्तस्तोषम्)&lt;br&gt;&#xA;निरातङ्कं रङ्गाध्युषितललितोदारपुलिनां चिरक्लिष्टा दृष्टिश्चुलकयति मे चोलतटिनीम् ।&lt;br&gt;&#xA;यदृच्छानिद्राणत्रियुगशयनीयद्विरसनप्रतिच्छायान्तर्वत्पृथुमधुरवीचीपरिगताम् ॥ ६७ ॥&lt;br&gt;&#xA;(साञ्जलिबन्धम्) घनकरुणारसौघभरितां परितापहरां नयनमहश्छटां मयि तरङ्गय रङ्गपते ।&lt;br&gt;&#xA;दुरितहुताशनस्फुरितदुर्दमदुःखमषीमलिनितविश्वसौधदुरपह्नववर्णसुधाम् ॥ ६८ ॥&lt;br&gt;&#xA;अपि च,&lt;br&gt;&#xA;दास्यं लास्यवताऽनुमत्य मनसा रङ्गेश्वर त्वत्पदे नित्यं किङ्करवाण्यहं न तु पुनः कुर्यां कदर्याश्रयाम् ।&lt;br&gt;&#xA;मीलच्चक्षुषि वेल्लितभ्रुणि मुहुर्दत्तावमानाक्षरे भीमे कस्यचिदाढ्यकस्य वदने भिक्षाविलक्षां दृशम् ॥ ६९ ॥&lt;br&gt;&#xA;(विचिन्त्य) अये सूत! अस्तु तावदिदमाद्यं स्थानम् । किमन्यदप्यावेदयिष्यसि?&lt;br&gt;&#xA;तर्कः - (उत्तरतो निर्दिश्य) देव! इदं पुनः इहाखण्डभुवनशिखण्डकायमानं तुण्डीराभिधानं मण्डलम् । अत्र च,&lt;br&gt;&#xA;किमपि विबुधमुख्यैः सेवितं क्षेत्रमेतद्भवभयशमनार्हं भाति सत्यव्रताख्यम् ।&lt;br&gt;&#xA;निजसुतहयमेधे यत्र दिव्येन पुंसा क्षितिकलुषमशेषं क्षेप्तुमाविर्बभूवे ॥ ७० ॥&lt;br&gt;&#xA;अयं खल्वेतद्देशवासिनामन्ववायसिद्धो निर्णयः ।&lt;br&gt;&#xA;आत्मैक्यं देवतैक्यं त्रिकसमधिगतातुल्यतैक्यं त्रयाणामन्यत्रैश्वर्यमित्याद्यनिपुणफणितीराद्रियन्ते न सन्तः । त्रैय्यन्तैरेककण्ठैस्तदनुगुणमनुव्यासमुख्योक्तिभिश्च श्रीमान्नारायणो नः पतिरखिलतनुर्मुक्तिदो मुक्तभोग्यः ॥ ७१ ॥ इति । इह च मुनिपरिषदनुगृहीतो मुक्तप्रायः कश्चिदाधित्सितवह्निमनुजानाति ।&lt;br&gt;&#xA;इह बहुविधिसिद्धैः शोधकैरिन्दिरेशं प्रणिपतनमुखैश्च प्राज्यभक्तिः प्रसाद्य ।&lt;br&gt;&#xA;प्रभुतरपरिपूतः कर्मयोग्यः प्रजानाम् अनुपधिसुहृदग्नीनाद(धीथा)धानो यजेथाः ॥ ७२ ॥ इति ।&lt;br&gt;&#xA;विवेकः - (सहर्षबहुमानमञ्जलिं बद्ध्वा)&lt;br&gt;&#xA;द्विरदशिखरिसीम्ना सद्मवान् पद्मयोनेः तुरगसवनवेद्यां श्यामलो हव्यवाहः ।&lt;br&gt;&#xA;कलशजलधिकन्यावल्लरीकल्पशाखी कलयतु कुशलं नः कोऽपि कारुण्यराशिः ॥ ७३ ॥ (मुहूर्तमनुचिन्त्य)&lt;br&gt;&#xA;संसारावर्तवेगप्रशमनशुभदृग्देशिकप्रेक्षितोऽहं सन्त्यक्तोऽन्यैरुपायैरनुचितचरितेष्वद्य शान्ताभिसन्धिः । निःशङ्कस्तत्त्वदृष्ट्या निरवधिकदयं प्रार्थ्य संरक्षकं त्वां न्यस्य त्वत्पादपद्मे वरद निजभरं निर्भरो निर्भयोऽस्मि ॥ ७४ ॥&lt;br&gt;&#xA;(सूतमवलोक्य) दृष्टमेव खलु निखिलं द्रष्टव्यम्?&lt;br&gt;&#xA;तर्कः - इतश्च दीयतां दृष्टिर्देवेन । अयं खल्वधिगतपरावरतत्त्वयाथार्थ्यैः महात्मभिः अध्यक्षितमिव परमपदमनेकदेशदर्शनप्रयासपरिश्रान्तयोरावयोर्विश्रान्तिभूमिरिव भगवता स्वयमेव निर्मितो दूरादवलोक्यमानविकटतरहाटककूटविराजमानदशदिशावकाशः कलिबलप्रसारितसकलसङ्कटप्रशमनो वेङ्कटाद्रिरालक्ष्यते ।&lt;br&gt;&#xA;पारे शृङ्गमिहादिपूरुषपदप्रस्यन्दिपाथस्विनीपाथःपातपरंपराद्भुतमहारण्ये शरण्ये सताम् । पारावर्यविवेकपक्त्रिमधियस्सत्त्वाश्च तत्त्वं परं पश्यन्तः प्रचरन्ति हन्त सुखिनः सर्वेऽपि निर्वैरतः ॥ ७५ ॥&lt;br&gt;&#xA;इह खलु कश्चिदनादिपापवासनाजलधिकुक्षिंभरीमादिपूरुषकृपां भगवतीमनवरतमभिष्टौति ।&lt;br&gt;&#xA;मृदुहृदये दये मृदितकामहिते महिते धृतविबुधे बुधेषु विततात्मधुरे मधुरे ।&lt;br&gt;&#xA;वृषगिरिसार्वभौमदयिते मयि ते महतीं भवुकनिधे निधेहि भवमूलहरां लहरीम् ॥ ७६ ॥ इति । अन्यदप्येतदनवरतमावर्तयति ।&lt;br&gt;&#xA;निषादानां नेता कपिकुलपतिः काऽपि शबरी कुचेलः कुब्जा सा व्रजयुवतयो माल्यकृदिति ।&lt;br&gt;&#xA;अमीषां निम्नत्वं वृषगिरिपतेरुन्नतिमपि प्रभूतैः स्रोतोभिः प्रसभमनुकम्पे समयसि ॥ ७७ ॥&lt;br&gt;&#xA;विवेकः - (सबहुमानमवलोक्य साष्टाङ्गं प्रणमति)&lt;br&gt;&#xA;सूतः - (सर्वतो निर्दिश्य)&lt;br&gt;&#xA;श्रीरङ्गं वृषभाचलः करिगिरिर्दृष्टानि देव त्वया दीप्यन्ति द्रमिडेष्वमी च कतिचिद्देशाः प्रजेशार्चिताः । प्रत्यग्रोदितघोरपश्चिमयुगप्रक्षोभविक्षोभकेष्वेतेषु क्वचिदस्तु संयमविधिस्वास्थ्यं त्रिवर्गत्यजः ॥ ७८ ॥&lt;br&gt;&#xA;विवेकः - सूत! सांप्रतमेव त्वया सांप्रतं प्रदर्श्यते । स्मर्यते च मुनिभिः - &amp;ldquo;निगृहीतेन्द्रियग्रामो यत्र यत्र वसेन्नरः । तत्र तत्र कुरुक्षेत्रं नैमिशं पुष्कराणि च ॥” इति । अपि च,&lt;br&gt;&#xA;परिक्रान्ता पृथ्वी प्रणिधिपदमन्विष्य बहुधा कलिक्षोभग्रस्ते जगति न गतिः क्वापि सुलभा ।&lt;br&gt;&#xA;अथाऽपि द्रष्टव्यं पुनरिह किमप्यादिमयुगक्रियायोग्यं किञ्चित् कथमपि मया स्थानमनघम् ॥ ७९ ॥&lt;br&gt;&#xA;संभवन्ति च सर्वत्र श्रेयसामन्तरायाः । शमयितव्याश्च ते सर्वनिर्वोढारमेकमेव शरणमुपगच्छद्भिः । अपि च स्वयमेवाह भगवान् - “मामेव ये प्रपद्यन्ते मायामेतां तरन्ति ते” इति । अथ वा,&lt;br&gt;&#xA;बहिर्भूतैरेतैर्विविधविनिपातस्थपुटितैः यदृच्छासंवादप्रचितगुणविख्यातिभिरलम् ।&lt;br&gt;&#xA;प्रतिक्षिप्तावद्यं प्रवरगुणभूयिष्ठमधुना नियच्छाम्यन्तःस्थं किमपि यमिनः संयमपदम् ॥ ८० ॥&lt;br&gt;&#xA;किं च,&lt;br&gt;&#xA;पुरुषस्य पुराणस्य पुंसश्च शरणार्थिनः । अपृथक्सिद्धयोरेकमदूष्यं स्थानमान्तरम् ॥ ८१ ॥&lt;br&gt;&#xA;इदमपि सारथे! मन्वीथाः ।&lt;br&gt;&#xA;शुद्धाचारतपोवनैकनियतः प्रज्ञानशैलाश्रितः पद्माकान्तपदस्पृहासुरनदीनित्याभिषेकोज्ज्वलः ।&lt;br&gt;&#xA;अध्यात्मश्रुतिचिन्तनेन तपसा निर्धूतदोषः पुमान् कस्मै कुत्र गमिष्यति स्थितमिदं कस्मै च निर्देक्ष्यति ॥ ८२ ॥&lt;br&gt;&#xA;अपि च,&lt;br&gt;&#xA;गङ्गासेतुसरस्वतीरविसुतागोदावरीनर्मदातुङ्गाशोणमरुद्वृधाप्रभृतिभिः तीर्थैरलं प्रार्थितैः ।&lt;br&gt;&#xA;नित्यासन्नमशेषपापशमनं निःश्रेयसप्रापकं ग्रीष्मे शीतमिव ह्रदं बहुगुणं ब्रह्म प्रविष्टो मुनिः ॥८३॥&lt;br&gt;&#xA;तद्वयं शुभाश्रयनिर्धारणेन धारणादिकक्ष्यासु विशदतमां वृत्तिं पुरुषस्य विभावयामः।&lt;br&gt;&#xA;[इति ससूतो निष्क्रान्तः ।]&lt;br&gt;&#xA;इति श्रीकवितार्किकसिंहस्य सर्वतन्त्रस्वतन्त्रस्य श्रीमद्वेङ्कटनाथस्य श्रीमद्वेदान्ताचार्यस्य कृतिषु सङ्कल्पसूर्योदयनाटके (स्थानविशेषसङ्ग्रहो नाम) षष्ठोऽङ्कः ।&lt;/p&gt;</description>
    </item>
    <item>
      <title>07</title>
      <link>https://vishvAsa.github.io/rAmAnujIyam/kAvyam/rUpakam/sankalpa-sUryodayaH/mUlam/07/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAnujIyam/kAvyam/rUpakam/sankalpa-sUryodayaH/mUlam/07/</guid>
      <description>&lt;p&gt;सप्तमोऽङ्कः&lt;br&gt;&#xA;[ततः प्रविशति संस्कारः]&lt;br&gt;&#xA;संस्कारः - अहं खलु अनुभवामुष्यायणः संस्कार(ापर)नामा देवस्य विवेकस्य शिक्षितसकलविद्यः शिल्पी । देवशिल्पिनं विश्वकर्माणम् असुरशिल्पिनं मयं च विजित्य विश्रमाभिलाषी चिरमस्वाप्सम् । तावच्चेदमन्तरमासाद्य महामोहप्रयुक्ताभ्यां मधुकैटभाभ्यामिव महाबलाभ्यां मध्यमचरमगुणाभ्यां सत्त्वमित्रमसाविति जिघांसितः । नूनमप्रबुद्धतैव पुरुषेषु प्रतिपक्षजनस्य हस्तावलम्बः । ततश्चाहं प्रतिबोधितः सहसैव परमपुरुषदयाचोदितया देव्या सुमत्या सहजदृष्टिसदृशदृष्टिसंज्ञाभ्यां दासीभ्याम् । तदिह निरवकाशतया ततस्ततः पलायिते प्रतिपक्षे केनापि हेतुना विश्वचित्रं दिदृक्षमाणस्य महाराजविवेकस्य सेनापतिना व्यवसायेन स्वामिसंमतमादिष्टोऽस्मि । यथादिष्टं च तदाहितदृष्टिरन्वतिष्ठम् । अवसरानुकूलवृत्तीनां खल्वधिकारिणामाधिपत्यं प्रतितिष्ठति । ततश्च,&lt;br&gt;&#xA;विदुषश्चिन्त(ना)नां शक्त्या चित्रभित्तिं वितन्वता । शुद्धाशुद्धविभागार्हं विश्वं विलिखितं मया ॥ १ ॥&lt;br&gt;&#xA;(सर्वतोऽवलोक्य) अहह! सहस्रेष्वपि शिल्पकर्मसु किञ्चिदेव कदाचिदतिशेते । इह च,&lt;br&gt;&#xA;श्लक्ष्णं स्थानं सान्द्रलग्नो विलेपः सूक्ष्मा रेखाः सुस्थितः सूत्रपातः ।&lt;br&gt;&#xA;स्निग्धो वर्णस्तत्तदर्हो विशेषः शङ्के पक्वं शिल्पविद्याफलं नः ॥ २ ॥&lt;br&gt;&#xA;अपि च, आजानसिद्धशक्तीनामभ्युच्चयो हि शिक्षाप्रकर्षः । वदन्ति हि - &amp;lsquo;प्रतिनियतैव हि वस्तुशक्तिः&amp;rsquo; इति । यद्वा भवतु नामैतत्साधारणं सर्वशिल्पिनाम् । मम पुनरालेखनीयानां भगवदवताराणां प्रसादादद्य यावददृष्टचरमीदृशं हस्तकौशलमुपलभ्यते । किं प्रतिपत्स्यते देवः । निरङ्कुशाः खलु राजानः परिजनकृत्येषु; यथाक्रमं प्रसीदेयुरुपेक्षेरन्वा । अथ वा न खल्वयमसमीक्ष्यकारी नयपथनियतवृत्तिरस्मत्स्वामी । तदहं देवस्य विवेकस्य देव्याः सुमतेश्च सबहुमानप्रसादेन धन्यो भविष्यामि । अत्र च,&lt;br&gt;&#xA;विश्वप्रीणनविश्वकर्मरचनाचातुर्यकातर्यदैः शिल्पैः कल्पयतीव मण्डनमसौ चेतःस्थितेर्मण्डपः ।&lt;br&gt;&#xA;रत्नस्तम्भभुवोऽपि रश्मय इमे सोपानगोपानसीमध्यं यत्र गवाक्षयन्ति विहितप्रत्यग्रचित्रक्रमाः ॥ ३ ॥&lt;br&gt;&#xA;(नेपथ्ये) कः कोत्र भोः!&lt;br&gt;&#xA;संस्कारः - (श्रुत्वा सहर्षम्) किमासीदति शिल्पशालां व्यवसायदत्तहस्तः सुमतिसहायो विवेकः । तदहं यथोचितपरिजनकृत्ये वर्तिप्ये ।&lt;br&gt;&#xA;[इति निष्क्रान्तः ।]&lt;br&gt;&#xA;शुद्धविष्कम्भः ।&lt;br&gt;&#xA;[ततः प्रविशति विवेकः सुमतिर्व्यवसायश्च ।]&lt;br&gt;&#xA;व्यवसायः - इत इतो देवः । इयं सा सर्वाश्चर्यसमुच्चयालोकनकुतूहलाहूतपुरुहूतपुरपुरन्ध्रीपरिष्कृतखलूरिकोपान्तभागा बहिरन्तश्च लम्बितामन्दमकरन्दपरिमलमन्दारदामचित्रिता चित्रशाला । यत्र च परस्परप्रतिफलनादलिखिताऽपि भित्तिः लिखितेवावभासते ।&lt;br&gt;&#xA;[सर्वे प्रवेशं नाटयन्ति।]&lt;br&gt;&#xA;व्यवसायः - (चित्रशालां दर्शयन्) आलोकयतु देवो देवी च । इह हि,&lt;br&gt;&#xA;परिचयमहिमानं प्राप्य सञ्जातभूमा दिविषदनुविधेयो दिव्यसंस्कारशिल्पी ।&lt;br&gt;&#xA;व्यलिखदनघरूपं विश्वमेतद्यथावत् चिरगतमपि दृश्यं चिन्तनाचित्रभित्तौ ॥ ४ ॥&lt;br&gt;&#xA;अपि च,&lt;br&gt;&#xA;प्रमाणप्रत्ययादत्र कल्पितान्यविकल्पतः । अपि भूतानि भावीनि भवन्तीव भवन्ति नः ॥ ५ ॥&lt;br&gt;&#xA;राजा - (विश्वतो दृष्टिं प्रसारयन्) देवि! दृश्यतामिदमपूर्वमद्भुतम् । यस्य पुनः स्वेन विना नोपमानान्तरमुपलभामहे । अस्ति किञ्चित् । तथा हि,&lt;br&gt;&#xA;परिमितमपरिमितानामास्पदमेतत्प्रपञ्चचित्राणाम् ।&lt;br&gt;&#xA;दहरगगनाभिधानं दिव्यं पुरुषं निदर्शयति ॥ ६ ॥&lt;br&gt;&#xA;(विमृश्य) अथ वा, जठरविवरविन्यस्तसमस्तवस्तुजातस्य कल्पान्तबालस्य कल्पयति कल्पनाम् । अपि च,&lt;br&gt;&#xA;नैतद्बाह्यैस्तूलिकावर्णकाधैः कॢप्तं चित्रं किन्तु सन्तोषलिप्ताम् ।&lt;br&gt;&#xA;नानाकारां भावनामेव शिल्पी शिल्पव्याजान्नूनमत्रोज्जगार ॥ ७ ॥&lt;br&gt;&#xA;सुमतिः - णाह! अचिंतणिज्जमाहप्पस्स ईसरस्स विअ तुह सत्तीए इअरदुघ्घटं सव्वं संघटइत्ति किं अच्चरिअं।&lt;br&gt;&#xA;[नाथ! अचिन्तनीयमाहात्म्यस्य ईश्वरस्येव तव शक्तेरितरदुर्घटं सर्वं संघटत इति किमाश्चर्यम् ।]&lt;br&gt;&#xA;राजा - अत्र किल विश्वतश्चित्रे विश्वचित्रे,&lt;br&gt;&#xA;अशुद्धसृष्टिविषयं भागं भवभृदाश्रयम् । अधिकप्रतिकोटिस्थं दृष्टिस्तव दिदृक्षते ॥ ८ ॥&lt;br&gt;&#xA;अत्र च,&lt;br&gt;&#xA;प्रवर्तयितुमिच्छतः प्रगुणवृत्तिमन्तर्दृशं गुणत्रयविचित्रिता यवनिकेयमाच्छादिका ।&lt;br&gt;&#xA;तदत्र भवदुर्ज्वरज्वलनजन्मभूमौ त्वया दिदृक्षणमितः परं दृढविलक्षया त्यज्यताम् ॥ ९ ॥&lt;br&gt;&#xA;व्यवसायः - देवि! सम्यगिदमादिष्टं देवेन । तथा हि,&lt;br&gt;&#xA;विविधविषयद्वीपारोहावरोहविसंस्थुलस्थितिभिरमुकैरन्योन्यस्मादुपस्थितसाध्वसैः ।&lt;br&gt;&#xA;कमठमकरग्राहप्रायैरबुद्धिभिराश्रितः त्रिगुणजलधिर्न द्रष्टव्यस्समीहितसंयमैः ॥ १० ॥&lt;br&gt;&#xA;सुमतिः - अय्यउत्त! ठिरणिबद्धाहिं वासणाहिं आकिट्टा वि मह दिट्ठी दाणिं तुह णिओएण पञ्चाणिज्जइ । [आर्यपुत्र! स्थिरनिबद्धाभिर्वासनाभिराकृष्टाऽपि मम दृष्टिरिदानीं तव नियोगेन प्रत्यानीयते ।]&lt;br&gt;&#xA;व्यवसायः - इतस्तर्हि शुद्धसृष्टिमये भगवतो विभूतिभागे देवेन देव्या च दत्तदृष्टिभ्यां भवितव्यम् । अत्र च,&lt;br&gt;&#xA;परव्यूहव्यूहान्तरपदविभक्तेषु बहुषु त्रिधाम्नो रूपेषु स्थितिमनधिगम्यापि मनसः ।&lt;br&gt;&#xA;अवैजात्यं बृन्दारकनरतिरश्चामभिनयत्यमुष्मिन् दृष्टिस्ते भवतु विभवव्यक्तिनिवहे ॥ ११ ॥&lt;br&gt;&#xA;राजा - देवि! उचितमेवोत्प्रेक्षितं सेनापतिना । परिचितसजातीये ह्ययत्नलभ्यो भावबन्धः ।&lt;br&gt;&#xA;व्यवसायः - देव! अवताररहस्यवेदिनाम(प्य)पुनर्जननेन परप्राप्तिरपि गीयते स्वयमनघोपदेशेन परमपुरुषेण । अपि च,&lt;br&gt;&#xA;ईक्षणध्यानसंस्पर्शप्रमुखैः पोषयन्प्रजाः । मत्स्यकूर्मविहङ्गादिविग्रहः प्रेक्ष्यते प्रभुः ॥ १२ ॥&lt;br&gt;&#xA;अत्र च,&lt;br&gt;&#xA;अनासीदद्दोषो जहदवधिषाड्गुण्यजलधिः विहारस्वाच्छन्द्यात् विभुरिह दधानो विभवताम् ।&lt;br&gt;&#xA;तिरश्चामप्येतैः कमठकिटिपाठीनपतगप्रकारैराकारैः परिबृढतमत्वं द्रढयति ॥ १३ ॥&lt;br&gt;&#xA;राजा - अपारकारुण्यसंभवो ह्ययमशेषजनसंरक्षणाभिलाषिणः परमपुरुषस्यावतरणगणः । तथा हि,&lt;br&gt;&#xA;प्रणतदुरितप्राणाकृष्टिप्रयोगपटीयसः प्रथितविविधप्रादुर्भावात्प्रभोरनुभावतः ।&lt;br&gt;&#xA;जगति बलवन्मोहद्रोहाद्यमित्रशतावृते जनिपथमहापान्थास्सर्वे जना जितकाशिनः ॥ १४ ॥&lt;br&gt;&#xA;अपि च,&lt;br&gt;&#xA;त्रातुं जगन्ति कृपया कल्पेकल्पे भवन्ति दिव्यानि । चरितानि चक्रपाणेः प्रवाहवृत्त्या परस्परप्राञ्चि ॥ १५ ॥&lt;br&gt;&#xA;व्यवसायः - (विस्मयावेशमभिनयन्)&lt;br&gt;&#xA;मयस्त्वष्टाऽन्यो वा विपुलमहिमा विश्वसृडपि स्वशक्त्येदं चित्रं किमपि न विधातुं कृतमुखः ।&lt;br&gt;&#xA;अखण्डब्रह्माण्डप्रथमतरशिल्पी स भगवान् स्वयं पद्माजानिर्व्यलिखदिह शिल्पं स्वविषयम् ॥ १६ ॥&lt;br&gt;&#xA;अत्र च जलधिमधिकरणीकृत्य दर्शितास्त्रयोऽवताराः । तत्र तावदिममवलोकयतु देवो देवी च । इदं हि,&lt;br&gt;&#xA;निर्मग्नश्रुतिजालमार्गणदशादत्तक्षणैर्वीक्षणैः अन्तस्तन्वदिवारविन्दगहनान्यौदन्वतीनामपाम् ।&lt;br&gt;&#xA;निष्प्रत्यूहतरङ्गरिङ्गणमिथःप्रत्यूढपाथश्छटाडोलारोहसदोहलं भगवतो मात्स्यं वपुर्दृश्यते ॥ १७ ॥&lt;br&gt;&#xA;राजा - देवि! पश्य पश्य । त्वदक्षिसारू(प्येणाभिव्यक्तं)प्यमभिव्यनक्ति भगवतो रूपम् ।&lt;br&gt;&#xA;सुमतिः - (दृष्ट्वा स्वगतम्) माणुसस्स जोइणो माणुससरिच्छे चित्तसंगो संपाअणिज्जो । (प्रकाशम्) अय्यउत्त! एदेन विअ तुए साअरणिमग्गा विअ मोहन्धआरणिमग्गा वेदा उद्धरिऊण रख्खिज्जन्ति । किं णाम परमपुरुसस्स एआरिसाइ रुवन्तराइ वि होन्ति । [मानुषस्य योगिनः मानुषसदृक्षे चित्तसङ्गस्संपादनीयः । आर्यपुत्र! एतेनेव त्वया सागरनिमग्ना इव मोहान्धकारनिमग्ना वेदा उद्धृत्य रक्ष्यन्ते । किं नाम परमपुरुषस्यैतादृशानि रूपान्तराण्यपि भवन्ति?]&lt;br&gt;&#xA;व्यवसायः - भवन्त्येव । तेष्वेतदेकमवलोक्यताम् ।&lt;br&gt;&#xA;आखण्डलीयमजरामरमाधिराज्यं त्रैयम्बकं सुभगशेखरमुत्तमाङ्गम् ।&lt;br&gt;&#xA;औदन्वतं प्रियतरं स्वगृहं यतोऽभूत् स्वाधार एष कमठो विधृताद्रिमन्थः ॥ १८ ॥&lt;br&gt;&#xA;इयं चात्र तद्विषया शिल्पिनैव लिखिता श्लोकाक्षरावली ।&lt;br&gt;&#xA;अव्यासुर्भुवनत्रयीमनिभृतं कण्डूयनैरद्रिणा निद्राणस्य परस्य कूर्मवपुषः निश्वासवातोर्मयः ।&lt;br&gt;&#xA;यद्विक्षेपणसंस्कृतोदधिपयःप्रेङ्खोलपर्यङ्किकानित्यारोहणनिर्वृतो विहरते देवस्सहैव श्रिया ॥ १९ ॥&lt;br&gt;&#xA;राजा - स्वकारणभूतमेनमप्रत्यभिजज्ञिवांसं प्रजापतिं प्रति पूर्वमेवाहमिहासमिति वादी सोऽयं पुरुषः ।&lt;br&gt;&#xA;सुमतिः - अय्यउत्त! ळच्छिस्सयंवरणजोग्गतारिससोउमळ्ळणिहिणो कहं एआरिसं कठिणत्तणं आसी । [आर्यपत्र! लक्ष्मीस्वयंवरणयोग्यतादृशसौकुमार्यनिधेः कथमेतादृशं कठिनत्वमासीत् ।]&lt;br&gt;&#xA;राजा - किं किं न कारयति कार्यगौरवम् ।&lt;br&gt;&#xA;व्यवसायः - देव! अत्यद्भुतेयं भगवतः कूर्मरूपस्य अमृतमथनारम्भभाविन्यवस्था । यथा,&lt;br&gt;&#xA;क्वचिद्वाहाधीशः क्वचिदमरदन्तावलपतिः क्वचित्प्रालेयांशुः क्वचिदमृतविच्छर्दितमिति ।&lt;br&gt;&#xA;अतिक्षोभे सिन्धोरयमनघनिद्रो धृतगिरिः विषादं देवानां विघटयति वैकुण्ठकमठः ॥ २० ॥&lt;br&gt;&#xA;सुमतिः - अय्यउत्त! तुमम्मि विअ इमम्मि वि अमिअळाहभारो पडिट्ठिओ । [आर्यपुत्र! त्वयीवास्मिन्नप्यमृतलाभभारः प्रतिष्ठितः ।]&lt;br&gt;&#xA;राजा - प्रिये! मम खल्वीदृशभारवहने त्वमप्यर्धभागिनी ।&lt;br&gt;&#xA;व्यवसायः - इतश्च दीयतां दृष्टिर्देवेन ।&lt;br&gt;&#xA;आरादाकर एष कौस्तुभमणेर्वारी मरुद्दन्तिनः क्रीडाशेखरशिल्पकृत्पुरुभिदो गञ्जागृहं पाशिनः ।&lt;br&gt;&#xA;प्राचीनाङ्कुरपालिका सुरतरोरालक्ष्यतामद्भुतः स्वैराहारमहानसः सुमनसां शुद्धान्तशय्या हरेः ॥ २१ ॥&lt;br&gt;&#xA;राजा - (सकौतुकमवलोक्य) देवि! दृश्यतां स एष त्रिगुणपरिणतिरूपोऽपि परमपुरुषपरिग्रहात् परिशुद्धतरः पारावारः । अपि च सुरभिसुरद्रुमचिन्तामणिप्रभृतिपात्रसात्करणजनितहर्षप्रकर्षताण्डवोद्यत इवायमकूपारस्तरङ्गमण्डलेन ।&lt;br&gt;&#xA;सुमतिः - एव्वं एव्व इमं पेक्खंताणं वि हिअअं । [एवमेवेमं प्रेक्षमाणानामपि हृदयम् ।]&lt;br&gt;&#xA;व्यवसायः - निशाम्यन्तामिह ।&lt;br&gt;&#xA;इतरेतरसन्निकर्षवन्तः क्रमनिम्नोन्नतयो महोर्मिभेदाः ।&lt;br&gt;&#xA;परितो वितताः पयःपयोधेः स्फटिकारोहणविभ्रमं वहन्ति ॥ २२ ॥&lt;br&gt;&#xA;अपि च,&lt;br&gt;&#xA;इयमत्र विश्वजननी समुत्थिता कमला विकासिकमलोदरस्थिता ।&lt;br&gt;&#xA;मुरमर्दनस्य भुजमध्यपीठिकामधिरुह्य रक्षति जगन्ति वीक्षणैः ॥ २३ ॥&lt;br&gt;&#xA;राजा - (विलोक्य सानन्दम्)&lt;br&gt;&#xA;कल्याणानामविकलनिधिः काऽपि कारुण्यसीमा नित्यामोदा निगमवचसां मौलिमन्दारमाला ।&lt;br&gt;&#xA;संपद्दिव्या मधुविजयिनः सन्निधत्तां सदा मे सैषा देवी सकलभुवनप्रार्थनाकामधेनुः ॥ २४ ॥&lt;br&gt;&#xA;(अञ्जलिं बद्ध्वा) सेवे देवि त्रिदशमहिलामौलिमालार्चितं ते सिद्धिक्षेत्रं शमितविपदां संपदां पादपद्मम् ।&lt;br&gt;&#xA;यस्मिन्नीषन्नमितशिरसो यापयित्वा शरीरं वर्तिष्यन्ते वितमसि पदे वासुदेवस्य धन्याः ॥ २५ ॥&lt;br&gt;&#xA;(सुमतिं विलोक्य) देवि! इयं सा निखिललोकजननी जलधिराजदुहिता जनार्दनवल्लभा देवी । दुस्सहापराधभीतानामपि यत्पुरस्कारेणायमसौ भगवानधिगम्यतमो भवति । अत्र च,&lt;br&gt;&#xA;सैवाकृतिस्तव त एव गुणानुभावाः स्यादेव सागरसुता लिखिता त्वमेव ।&lt;br&gt;&#xA;शिञ्जानमञ्जुमणिनूपुरमेखलस्ते सञ्चार एष चतुरो यदि नान्तरायः ॥ २६ ॥&lt;br&gt;&#xA;सुमतिः - अय्यउत्त! एदेण विअढ्ढवअणेण अप्पाणं एव्व सिरिवळ्ळहसरिच्छं पआसेसि । [आर्यपुत्र! एतेन विदग्धवचनेन आत्मानमेव श्रीवल्लभसदृक्षं प्रकाशयसि ।]&lt;br&gt;&#xA;व्यवसायः - देवि! पठन्ति खल्विमं भवद्भ्यां प्रतिपादितमर्थं पौराणिकाः - &amp;lsquo;देवतिर्यङ्मनुष्येषु पुंनामा भगवान् हरिः । स्त्रीनाम्नी लक्ष्मीर्मैत्रेय नानयोर्विद्यते परम् ॥&amp;rsquo; इति ।&lt;br&gt;&#xA;राजा - सेनापते! उभयोर्विभूतिभूतमुभयविधं जगदित्युक्तं भवति ।&lt;br&gt;&#xA;व्यवसायः - एवमेतत् ।&lt;br&gt;&#xA;राजा - साधारण्ये सत्यपि स्वेच्छयैव द्वेधा विश्वं यद्विभूतिर्व्यभाजि ।&lt;br&gt;&#xA;चूडाभागे दीप्यमानौ श्रुतीनां दिव्यावेतौ दंपती मे दयेताम् ॥ २७ ॥&lt;br&gt;&#xA;आस्तां तावदेतत् । अपरमप्यैश्वरं रूपमभिपश्येम ।&lt;br&gt;&#xA;व्यवसायः - प्रदर्शितमिदं लक्ष्मीधरं रूपम् । भूधरमपि प्रदर्शयामि ।&lt;br&gt;&#xA;प्रवर्धमानात्प्रलयाम्बुराशेराविर्भवन्नादिवराह एषः ।&lt;br&gt;&#xA;दंष्ट्रानुषक्तां धरणीं दधानो जम्बालरेखामिव केलिलग्नाम् ॥ २८ ॥&lt;br&gt;&#xA;राजा - अहो महत्तरमद्भुततरं च महीधरमिदं रूपम् । (अञ्जलिं बद्ध्वा सहर्षभक्तिरोमाञ्चगद्गदम्)&lt;br&gt;&#xA;क्वापि कल्पान्तवेशन्ते खुरदघ्ने समुद्धृताम् । वहते मेदिनीमुस्तां महते पोत्रिणे नमः ॥ २९ ॥&lt;br&gt;&#xA;अपि च,&lt;br&gt;&#xA;नम इदमजहत्सपर्याय पर्यायनिर्यासितभ्रमदमितपयोधिवेलाविलोलाय कोलाकृते ।&lt;br&gt;&#xA;पृथुविकटविटङ्कनिष्कम्पविष्कम्भविश्वंभराभरभरणधुरीणघोणापरीणाहकोणाय ते ॥ ३० ॥&lt;br&gt;&#xA;अयं खलु,&lt;br&gt;&#xA;गोपायेदनिशं जगन्ति कुहनापोत्री पवित्रीकृतब्रह्माण्डः प्रलयोर्मिघोषगुरुभिः घोणारवैर्घुर्घुरैः ।&lt;br&gt;&#xA;यद्दंष्ट्राङ्कुरकोटिगाढघटनानिष्कम्पनित्यस्थितिः ब्रह्मस्तम्बमसौदसौ भगवती मुस्तेव विश्वंभरा ॥ ३१ ॥&lt;br&gt;&#xA;(देवीमवलोक्य, सप्रणामम्)&lt;br&gt;&#xA;पूर्वं वराहवपुषा पुरुषोत्तमेन प्रीतेन भोगिसदने समुदीक्षितायाः ।&lt;br&gt;&#xA;पादाहताः प्रलयवारिधयस्तवासन्नुद्वाहमङ्गलविधेरुचिता मृदङ्गाः ॥ ३२ ॥&lt;br&gt;&#xA;अपि च,&lt;br&gt;&#xA;संभावयन्मधुरिपुः प्रणयानुरोधात् वक्षस्थलेन वरुणालयराजकन्याम् ।&lt;br&gt;&#xA;विश्वंभरे बहुमुखप्रतिपन्नभोगः शेषात्मना तु भवतीं शिरसा दधाति ॥ ३३ ॥&lt;br&gt;&#xA;सुमतिः - जह एसो महावराहो पळअण्णवणिमग्गं भूमिं उद्धरइ, तह अय्यउत्तो वि संसारसाअरणिमग्गं पुरिसं&lt;br&gt;&#xA;उद्धरिज्ज । अण्णं वि भणामि । दिढअरदढग्गदारिअहिरण्णक्खवक्खअडकठिनकवाडसंपुटोट्टिअघणसोणिअणईपवाहघणघणाअंतघोणन्तरस्स जण्णवराहस्स विअ अय्यउत्तस्स जण्णणेउणं दट्ठुं उक्कण्ठिअम्हि । [यथैष महावराहः प्रलयार्णवनिमग्नां भूमिमुद्धरति, तथाऽऽर्यपुत्रोऽपि संसारसागरनिमग्नं पुरुषमुद्धरेत् । अन्यदपि भणामि । दृढतरदंष्ट्राग्रदारितहिरण्याक्षवक्षस्तटकठिनकवाटसंपुटोत्थितघनशोणितनदीप्रवाहघणघणायमानघोणान्तरस्य यज्ञवराहस्येवार्यपुत्रस्य जन्यनैपुणं द्रष्टुमुत्कण्ठिताऽस्मि ।]&lt;br&gt;&#xA;व्यवसायः - देवि! सेत्स्यति खलु मङ्गल्यनिधेः भवत्या मान्यं समीहितम् ।&lt;br&gt;&#xA;राजा - सेनापते! अपरमपि एतादृशमभिपश्येमाद्भुतं रूपम् ।&lt;br&gt;&#xA;व्यवसायः - अस्तु तर्ह्ययमसौ प्रह्लादपरिरक्षिता दिव्यनरसिंहो देवो दिदृक्षितव्यः । तेन चासौ जिघांसितो हिरण्याक्षानुजन्मा हिरण्यो नाम दानवेन्द्रः ।&lt;br&gt;&#xA;कल्पान्तपावकनिभैस्तपसां प्रपञ्चैरुष्णालुरस्य समुपेत्य किल प्रसन्नः ।&lt;br&gt;&#xA;दत्ते वरेऽभिलषिते प्रतिपन्नभीतिस्सौवस्तिकत्वमगमत्स्वयमेव वेधाः ॥ ३४ ॥&lt;br&gt;&#xA;अपि च,&lt;br&gt;&#xA;दूरे हन्त गिरां दुरासदयशोदुर्वारगर्वानलज्वालालुण्ठितजम्भकण्टकबलारण्यो हिरण्योऽसुरः ।&lt;br&gt;&#xA;यस्यास्थानिकपादपीठविलुठत्कोटीरकोटीरवैः स्वच्छन्दप्रसरं स्तुवन्ति चरितं सेवासु देवासुराः ॥ ३५ ॥&lt;br&gt;&#xA;अनेन च परमपुरुषप्रशंसी कुमारः प्रह्लादस्सोपालम्भमधिक्षिप्तः क्वनु ते पुरुषोत्तम इति पृष्टस्सर्वत्रेति प्रत्यवादीत् ।&lt;br&gt;&#xA;राजा - ततस्ततः ।&lt;br&gt;&#xA;व्यवसायः - किमत्र हरिरित्यथ प्रकटितोपहासक्रमं हिरण्यकरघट्टितात्सपदि जृम्भितः स्तम्भतः ।&lt;br&gt;&#xA;पुरस्स्फुरति संभ्रमस्फुटसटाच्छटाच्छोटनत्रुटद्घनघनारवद्विगुणबृंहितस्सिहराट् ॥ ३६ ॥&lt;br&gt;&#xA;अयं च,&lt;br&gt;&#xA;विदारयति दारुणैर्वलभिदस्त्रभङ्गोद्भटां सटाविधुतिसंभ्रमभ्रमितसप्तलोकस्थितिः ।&lt;br&gt;&#xA;कुलाचलशिलातलद्रढिमडम्बरस्तम्भिनीं प्रभुर्द्विषदुरःस्थलीं नखरशृङ्गदम्भोलिभिः ॥ ३७ ॥&lt;br&gt;&#xA;राजा - (सविस्मयम्) अहो महानयमद्भुतनरसिंहः ।&lt;br&gt;&#xA;दम्भोलिश्रेणिदीव्यत्खरनखरमुखक्षुण्णदैतेयवक्षोनिष्ठ्यूतासृक्स्रवन्तीभरितदशदिशादर्शितापूर्वसन्ध्यः ।&lt;br&gt;&#xA;स्वामिध्वंसप्रकुप्यत्सुररिपुपृतनास्तोमरूपं स एष ब्रह्मस्तम्बैकचन्द्रो बहुभिरिह करैरन्धकारं निरुन्धे ॥ ३८ ॥&lt;br&gt;&#xA;तदहमिह महामोहनिरसनाय दुरितभङ्गमाशासे ।&lt;br&gt;&#xA;विकस्वरनखस्वरुक्षतहिरण्यवक्षःस्थलीनिरर्गलविनिर्गलद्रुधिरसिन्धुसन्ध्यायिताः ।&lt;br&gt;&#xA;हरन्तु मदघं रमासहचरस्य लीलाहरेरहंप्रथमिकामिथःप्रकटिताहवा बाहवः ॥ ३९ ॥&lt;br&gt;&#xA;व्यवसायः - देव! इयं पुनरस्मदभिमतमर्थमभिमुखयन्ती स्वयमेव भगवता भावनामात्रनिर्मितेव सुभगविन्यासशालिनी निखिलभयनिर्मूलिनी श्लोकाक्षरपरंपरा । यथा,&lt;br&gt;&#xA;प्रह्लादह्लादनानि प्रणतसुरजनप्राणनप्रीणनानि प्रत्यूढस्थेमभीमप्रलयघनघटाघोषणाडम्बराणि ।&lt;br&gt;&#xA;क्षुभ्यप्सताम्बुधीनि क्षुरपरुषनखक्रीडितक्षुण्णशत्रोरस्मद्भीतिव्यपोहं विदधतु नृहरेरट्टहासाद्भुतानि ॥ ४० ॥&lt;br&gt;&#xA;राजा - (सहर्षमवलोकयति)&lt;br&gt;&#xA;व्यवसायः - देव! इयं च काचित् । यथा,&lt;br&gt;&#xA;प्रत्यादिष्टपुरातनप्रहरणग्रामः क्षणं पाणिजैरव्यात्त्रीणि जगन्त्यकुण्ठमहिमा वैकुण्ठकण्ठीरवः ।&lt;br&gt;&#xA;यत्प्रादुर्भवनादवन्ध्यजठरा यादृच्छिकाद्वेधसां या काचित्सहसा महासुरगृहस्थूणा पितामह्यभूत् ॥ ४१ ॥&lt;br&gt;&#xA;सुमतिः - अय्यउत्त! एसो हिरण्णो विअ महामोहासुरो पुरिससीहेण तुए पसमणिज्जो। [आर्यपुत्र! एष हिरण्य इव महामोहासुरः पुरुषसिंहेन त्वया प्रशमनीयः ।]&lt;br&gt;&#xA;व्यवसायः - देव! कालोपपन्नमिह कर्तव्यं स्मारयति देवी । तदिह नातीवेदानीमत्र निहितदृष्टिभ्यां भवितव्यम् । तथाऽपि संक्षेपेण तु किञ्चिद्दर्शयामि । अयमिहासुरापहृतत्रैलोक्यप्रत्यानयनेन देवगणसंतोषणाय प्रवृत्तो दिव्यवामनः । अमी च&amp;hellip;&amp;hellip;..इत्यर्धोक्ते&lt;br&gt;&#xA;राजा - तिष्ठ तिष्ठ सेनापते! यावदेतस्मादपि दिव्यवामनात् किमपि मङ्गलमाशासे । (सहर्षम्)&lt;br&gt;&#xA;व्रीडाविद्धवदान्यदानवयशोनासीरधाटीभटः त्रैयक्षं मकुटं पुनन्नवतु नस्त्रैविक्रमो विक्रमः ।&lt;br&gt;&#xA;यत्प्रस्तावसमुच्छ्रितध्वजपटीवृत्तान्तसिद्धान्तिभिः स्रोतोभिस्सुरसिन्धुरष्टसु दिशासौधेषु दोधूयते ॥ ४१ ॥&lt;br&gt;&#xA;सुमतिः - देव! अस्स विअ तुम्ह वि पडिहअपडिपक्खस्स भाईरईव्व जसप्पवाहो पडिदिसं संवढ्ढइ । [देव! अस्येव तवापि प्रतिहतप्रतिपक्षस्य भागीरथीव यशःप्रवाहः प्रतिदिशं संवर्धते ।]&lt;br&gt;&#xA;व्यवसायः - अमी च भृगुरघुयदुवंशसंभवाः प्रबलतरदुष्टनिरसनेन परित्रातलोकत्रयास्त्रयो रामाः । एष पुनरेतेषु बहुमुखपुण्यजनबाधनेऽपि परित्रातपुण्यजनो मध्यमो रामः । अनेन किल कोसलसुताकुमारभावकञ्चुकितकारणाकारेण, कौमारकेलिगोपायितकौशिकाध्वरेण, रणाध्वरधुर्यभव्यदिव्यास्त्रशालिना, प्रणतजनविमतविमथनदुर्ललितदोर्ललितेन, मैथिलनगरसुलोचनालोचनचकोरचन्द्रेण, दिनकरकुलकमलदिवाकरेण, खण्डपरशुकोदण्डप्रकाण्डखण्डनशौण्डभुजदण्डेन, भृगुपतिसुगतिविहतिकरनतपरुडिषुपरिघेण, पितृवचनपरिपालनप्रतिज्ञावज्ञातयौवराज्येन, दण्डकतपोवनजङ्गमपारिजातेन, खरतरखरतरु(षण्ड)खण्डनचण्डपवनेन, द्विसप्तरक्षस्सहस्रनलवनविलोलनमहाकलभेन, महितमहामृथदर्शनमुदितमैथिलीदृढपरिरम्भणविरोपितविकटवीरव्रणेन, मारीचमायामृगचर्मपरिकर्मितनिर्भरदर्भास्तरणेन, गृध्रराजदेहदिधक्षालक्षितभक्तजनदाक्षिण्येन, अवन्ध्यमहिममुनिजनभजनमुषितहृदयकलुषशबरीमोक्षसाक्षिभूतेन, प्रभञ्जनतनयभावुकभाषितरञ्जितहृदयेन, तरणिसुतशरणागतिपरतन्त्रितस्वातन्त्र्येण, विपुलभुजमूलनिबिडनिपीडितरावणरणरणकजनकचतुरुदधिविहरणचतुरकपिपतिहृदयविशालशिलातलदारणदारुणशिलीमुखेन, विमतसहोदररक्षःपरिग्रहसंरम्भविजृम्भितसर्वेश्वरभावेन, सकृत्प्रपन्नसंरक्षणदीक्षितसत्यव्रतेन, कपिकुलकरतलतुलितगिरिनिकरसाधितसेतुपथसीमासीमन्तितसमुद्रेण, लङ्कावरोधवेपथुलास्यलीलोपदेशदेशिकेन, विशङ्कटविशिखविताडनविघटितमकुटविह्वलविश्रवस्तनयविश्रमसमयविश्राणनविख्यातविक्रमेण, कुम्भकर्णकुलगिरिदलनदम्भोलिना, मघवजिदभिहननकृदनुजसाक्षिकराक्षसद्वन्द्वयुद्धेन, निखिलजगदनवरतभयजनकदशलपन(मुख)लपनदशकलवनजनितकदनदलितरजनिचरयुवतिजनविलपनवचनविख्यापितपारम्येण, विभीषणवशंवदीकृतलकैश्वर्येण, पुष्पकरभसगोष्पदीकृतगगनमहार्णवेन, प्रतिज्ञार्णवतरणकृतक्षणभरतमनोरथसिंहासनाधिरूढेन, दिव्यभौमायोध्याधिदैवतेन, जानकीसहधर्मचारिणा, सर्वधर्मसमाराधनीयेन, सनातनधर्मेण, साकेतजनपदजनिधनिकजङ्गमतदितरजन्तुजातदिव्यगतिदानदर्शितनित्यनिस्सीमवैभवेन, भगवता, भक्तजनाभिरामेण, श्रीरामेण विश्वमेतत्सनाथीकृतम् ।&lt;br&gt;&#xA;राजा - (सहर्षविष्फारिताक्षमवलोकयन्)&lt;br&gt;&#xA;पारावारपयोविशोषणकलापारीणकालानलज्वालाजालविहारहारिविशिखव्यापारघोरक्रमः ।&lt;br&gt;&#xA;सर्वावस्थसकृत्प्रपन्नजनतासंरक्षणैकव्रती धर्मो विग्रहवानधर्मविरतिं धन्वी स तन्वीत नः ॥ ४३ ॥&lt;br&gt;&#xA;सुमतिः - देव! णळसेतुकत्तुणा इमिणेव्व धम्मसेतुसंठावएण तुए वि धम्मिअजणो किअद्धीकरिज्जइ । [देव! नलसेतुकर्त्राऽनेनेव धर्मसेतुसंस्थापकेन त्वयाऽपि धार्मिकजनः कृतार्थीक्रियते ।]&lt;br&gt;&#xA;व्यवसायः - देव! अयं पुनराप्रादुर्भावमनुगतपररूपः समस्तनिगमान्तसारभूतगीतोपनिषदाचार्यो भगवान्वासुदेवः ।&lt;br&gt;&#xA;कंसध्वंसैकवीरो दनुजभटहतक्षोणिदुर्जातबन्धुर्गोपीनां प्राणमित्रं गुरुसुतपुनरुज्जीवनोदारकीर्तिः ।&lt;br&gt;&#xA;नाथो वृष्ण्यन्धकादेर्नरकपुरवधूपत्रभङ्गापहारी पाञ्चालीवल्लभानां प्रथनमुखसुहृत्पञ्चमाम्नायसारः ॥ ४४ ॥&lt;br&gt;&#xA;अमुना किल पूतनाशकटयमलार्जुनारिष्टप्रलम्बधेनुककालियकेशिकुवलयापीडचाणूरमुष्टिकादिदुष्टजनमर्दनेन गोपालकुलवर्धनाय समुद्धृतो गोवर्धनः ।&lt;br&gt;&#xA;राजा - (सहर्षमवलोक्य) ।&lt;br&gt;&#xA;निकटेषु निशामयामि नित्यं निगमान्तैरधुनाऽपि मृग्यमाणम् ।&lt;br&gt;&#xA;यमलार्जुनदृष्टबालकेलिं यमुनासाक्षिकयौवनं युवानम् ॥ ४५ ॥&lt;br&gt;&#xA;व्यवसायः - इयं पुनरिह वासुदेवस्य वामतो वर्णपरम्परा ।&lt;br&gt;&#xA;जयति ललितवृत्तिं शिक्षितो वल्लवीनां शिथिलवलयशिञ्जाशीतलैर्हस्ततालैः ।&lt;br&gt;&#xA;अखिलभुवनरक्षागोपवेषस्य विष्णोः अधरमणिसुधायामंशवान्वंशनालः ॥ ४६ ॥&lt;br&gt;&#xA;इयं चापरा,&lt;br&gt;&#xA;फक्कत्कौरवपत्तनप्रभृतयः प्रास्तप्रलम्बादयः तालाङ्कस्य तथाविधा विहृतयस्तन्वन्तु भद्राणि नः ।&lt;br&gt;&#xA;क्षीरं शर्करयेव याभिरपृथक्भूताः प्रभूतैर्गुणैः आकौमारकमस्वदन्त जगते कृष्णस्य ताः केलयः ॥ ४७ ॥&lt;br&gt;&#xA;सुमतिः - अय्यउत्त! अवणिभारुद्धरणप्पवुत्तं जउधुरंधरं विअ तुम वि संसइभअभरनिस्सेसद्धंसणसण्णद्धं अइरा एव्व किअकज्जं पेक्खिहिम्हि । [आर्यपुत्र! अवनिभारोद्धरणप्रवृत्तं यदुधुरन्धरमिव त्वामपि संसृतिभयभरनिश्शेषध्वंसनसन्नद्धमचिरादेव कृतकार्यं प्रेक्षिष्ये ।]&lt;br&gt;&#xA;व्यवसायः - सत्यमेतत् । आलक्ष्यतामयमखिलदोषनिर्मूलनः कल्की ।&lt;br&gt;&#xA;राजा - (विलोक्य)&lt;br&gt;&#xA;भाविन्या दशया भवन्निह भवध्वंसाय नः कल्पतां कल्की विष्णुयशस्सुतः कलिकथाकालुष्यकूलङ्कषः ।&lt;br&gt;&#xA;निःशेषक्षतकण्टके क्षितितले धाराजलौघैर्ध्रुवं धर्मं कार्तयुगं प्ररोहयति यन्निस्त्रिंशधाराधरः ॥ ४८ ॥&lt;br&gt;&#xA;व्यवसायः - देव! इत्थं किल भगवतः कतिचिदवतारभेदाः । कति कति भवन्ति भूता भाविनश्च भगवतः खच्छन्दावताराः । अमीषां चातिशयवर्णने निगमान्तवेदिनोऽपि निवृत्तव्यापाराः । अपि च,&lt;br&gt;&#xA;इच्छामीन विहारकच्छप महापोत्रिन् यदृच्छाहरे रक्षावामन रोषराम करुणाकाकुत्स्थ हेलाहलिन् ।&lt;br&gt;&#xA;क्रीडावल्लव कल्कवाहनदशाकल्किन्निति प्रत्यहं जल्पन्तः पुरुषाः पुनन्ति भुवनं पुण्यौघपण्यापणाः ॥ ४९ ॥&lt;br&gt;&#xA;तेषु चैतेषु भगवदवतारेषु निराशिषः पुरुषस्य यथाभिमतमेकमालम्बनं निर्धारणीयं महाराजेन ।&lt;br&gt;&#xA;राजा - सेनापते! साधीयः संचिन्तितम् । तदहं संप्रति,&lt;br&gt;&#xA;विशुद्धे विश्वरूपस्य यत्र क्वचन विग्रहे । समाधिजननीं पुंसः साधयिष्यामि भावनाम् ॥ ५० ॥&lt;br&gt;&#xA;न चात्रास्माकमतिभारः । यतः,&lt;br&gt;&#xA;पदकमलनतानां भासमानः प्रमाणैः प्रणिहितरुचिभेदः प्राच्यसंस्कारशक्त्या ।&lt;br&gt;&#xA;प्रभुरयमनुकम्पानिघ्ननिर्विघ्नलीलः परिकलयति रूपं भावनालम्बनार्हम् ॥ ५१ ॥&lt;br&gt;&#xA;तदिह कृतं शिल्पदर्शनेन । दीयतां शिल्पाधिकारिणस्संस्कारस्य अस्मत्प्रसादोचितं पारितोषिकम् ।&lt;br&gt;&#xA;व्यवसायः - यदाज्ञापयति देवः ।&lt;br&gt;&#xA;राजा - सेनापते! बलवदभियुक्ता वयं संत्वरेमहि समनन्तरकरणीयाय ।&lt;br&gt;&#xA;[इति निष्क्रान्तास्सर्वे ।]&lt;br&gt;&#xA;इति श्रीकवितार्किकसिंहस्य सर्वतन्त्रस्वतन्त्रस्य श्रीमद्वेङ्कनाथस्य श्रीमद्वेदान्ताचार्यस्य कृतिषु सङ्कल्पसूर्योदयनाटके (शुभाश्रयनिर्धारणं नाम) सप्तमोऽङ्कः ।&lt;/p&gt;</description>
    </item>
    <item>
      <title>08</title>
      <link>https://vishvAsa.github.io/rAmAnujIyam/kAvyam/rUpakam/sankalpa-sUryodayaH/mUlam/08/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAnujIyam/kAvyam/rUpakam/sankalpa-sUryodayaH/mUlam/08/</guid>
      <description>&lt;p&gt;अष्टमोऽङ्कः&lt;br&gt;&#xA;[ततः प्रविशति अभिनिवेशः]&lt;br&gt;&#xA;अभिनिवेशः - (स्वसामर्थ्यं बहुमत्य)&lt;br&gt;&#xA;हृष्यन्ति व्यसनेषु सप्तसु मुधारब्धेषु मत्प्रेक्षिताः प्रारब्धं न परित्यजन्ति च मुहुः प्रत्यूहवात्याहताः ।&lt;br&gt;&#xA;नानादुःखभयानकेऽपि न जहत्यर्थे पुमर्थे रतिं मोहस्याभिनिवेश एकदृगहं कोशाधिकारे स्थितः ॥ १ ॥&lt;br&gt;&#xA;अपि च, लोभोऽपि महामोहसर्वस्वभूतो मामेव दर्शितसौभ्रात्रं सहायीकृत्य सर्वत्र विजयते । यतः,&lt;br&gt;&#xA;अवसादप्रसङ्गेषु स्वयमुत्तम्भनोद्यतः । अहमार्यस्य लोभस्य भ्राता चरमसंभवः ॥ २ ॥&lt;br&gt;&#xA;अहो महत्सांपरायिकमुपस्थितमास्माकस्यान्ववायस्य । यदिह विवेकेन प्रथममध्यात्मविद्यामशिक्षि पुरुषः । यच्चासौ मतान्तरदौर्बल्यप्रकाशनेन परब्रह्मप्रकाशके शास्त्रे प्रशमितश्रद्धावैकल्यः । यदपि च सपरिकरे मोक्षोपाये संमुखीकृतः, विमुखीकृताश्च कामक्रोधादयः, विमृष्टं च किमपि संयमस्थानम्, अवधारितं च धारणायाश्शुभमालम्बनम्, आरिप्सितश्च शमदमवैराग्यादिपरिकर्मितस्सालम्बनो महायोगः । (दीर्घं निश्वस्य सविषादम्)&lt;br&gt;&#xA;विजिग्ये यैरिदं स्त्रीभिः विजिताभिर्जगत्त्रयम् । त एव सुभटाः ख्याताः स्त्रीभिरेव जिगीषिताः ॥ ३ ॥&lt;br&gt;&#xA;(नेपथ्ये) अळिअं एव्व भणइ भावो । जं इत्थिआहिं एव्व जिईसिआ महामोहसैणिअधुरंधराइत्ति । [अलीकमेव भणति भावः, यत् स्त्रीभिरेव जिगीषिता महामोहसैनिकधुरन्धरा इति ।]&lt;br&gt;&#xA;अभिनिवेशः - (कर्णं दत्त्वा, सरोषहासम्) काऽसौ रण्डा, या मामप्यलीकवादिनं मन्यते ।&lt;br&gt;&#xA;(पुनर्नेपथ्ये) एदेण वि तुह अळीअभासिअं पडिठ्ठाविअं । जं उण अग्गिसक्खिअं तुए गहीदपाणिं परपुरुसदंसणविमुहिं मं रंडेत्ति भणसि । [एतेनापि तवालीकभाषितं प्रतिष्ठापितम् । यत्पुनरग्निसाक्षिकं त्वया गृहीतपाणिं परपुरुषदर्शनविमुखीं मां रण्डेति भणसि ।]&lt;br&gt;&#xA;अभिनिवेशः - किमसावस्मद्गेहिनी दुर्वासना । शान्तं पापम्, शान्तं पापम् । अद्य पुनरियमुपसृत्य क्षान्तपरिवादा सत्यवादिनं मां संभावयतु ।&lt;br&gt;&#xA;[ततः प्रविशति दुर्वासना]&lt;br&gt;&#xA;दुर्वासना - अय्यउत्त! इयम्हि । अहं दुम्मइचळणसेवारसपरवसहिअआ अण्णाअलोअवुत्तंदा पुच्छम्मि । के पुरुसा काहिं इत्थिआहिं जिईसिआ । [आर्यपुत्र! इयमस्मि । अहं दुर्मतिचरणसेवारसपरवशहृदया अज्ञातलोकवृत्तान्ता पृच्छामि । के पुरुषाः काभिः स्त्रीभिर्जिगीषिताः ।]&lt;br&gt;&#xA;अभिनिवेशः - प्रिये! कामो जुगुप्सया, कोपस्तितिक्षया, लोभस्तुष्ट्या, अहङ्कार आत्मविद्यया, एवमन्येऽपि ।&lt;br&gt;&#xA;दुर्वासना - किं उच्चाहमेत्तेण कज्जं संघटइ । हदासा खु एदा सळहीओ विअ अप्पविणासणे सअं पउत्ता । [किमुत्साहमात्रेण कार्यं सङ्घटते । हताशाः खल्वेताः शलभ्य इवात्मविनाशने स्वयं प्रवृत्ताः ।]&lt;br&gt;&#xA;अभिनिवेशः - अहमप्येवमध्यवस्यामि । अथापि यदृच्छादेवी किमाचरेदिति दुरवधरम् । शलभीनिपाते प्रदीपोऽपि कदाचिद्विनाशमधिगच्छति ।&lt;br&gt;&#xA;दुर्वासना - (सविषादम्) जइ एव्वं महामोहपेरंताणं अम्हपहूणं विणासो होज्ज । [यद्येवं महामोहपर्यन्तानामस्मत्प्रभूणां विनाशो भवेत् ।]&lt;br&gt;&#xA;अभिनिवेशः - (सभ्रूक्षेपं विचिन्त्य) प्रिये! मया जीवितव्यमेव सर्वदा । अत्र चोपायमेवमुत्पश्यामि । भोगसंचयरूपात् महामोहकोशगृहात् निर्गत्य मुमुक्षापुरस्कारेण विवेकमाश्रितः समाध्यभिनिवेश इति सविशेषगृहीतनामकः चिरं जीविष्यामि ।&lt;br&gt;&#xA;दुर्वासना - णाह! अहं उण तुम्ह पिआ कहं होम्मि । [नाथ! अहं पुनस्तव प्रिया कथं भवामि ।]&lt;br&gt;&#xA;अभिनिवेशः - प्रिये! किं भीरुरसि? त्वमपि दुरन्वयं परित्यज्य मामेव परिचरन्ती सुसङ्गता चिरं जीविष्यसि ।&lt;br&gt;&#xA;दुर्वासना - महंतो पसाओ अय्यउत्तस्स । जं चिरसेविअस्स रण्णो महामोहस्स विणासेवि सअं जीविऊण जीविअसमं मं च रक्खिदुं, अहिणिविससि । [महान् प्रसाद आर्यपुत्रस्य । यच्चिरसेवितस्य राज्ञो महामोहस्य विनाशेऽपि स्वयं जीवित्वा जीवितसमां मां च रक्षितुमभिनिविशसे ।]&lt;br&gt;&#xA;अभिनिवेशः - न केवलं जीवितसमा त्वम्; जीवितेश्वरी खल्वसि!&lt;br&gt;&#xA;दुर्वासना - धण्णिआ खु एसा संवृत्तम्हि, जं एव्वं संभावेसि । [धन्या खल्वेषा संवृत्ताऽस्मि, यदेवं संभावयसि ।]&lt;br&gt;&#xA;अभिनिवेशः - (सर्वतोऽवलोक्य विचिन्त्य साशङ्कम्) पश्यामि दारुणान् दिव्यान्तरिक्षभौमानुत्पातान् ।&lt;br&gt;&#xA;गृध्रास्तोरणशूलशृङ्गमभितोऽगृह्णन्नभोमण्डलीं वात्यामण्डलखण्डितध्वजपटीशून्यानि सैन्यानि नः ।&lt;br&gt;&#xA;शूलप्रासकृपाणमुद्गरधनुःक्रूरैर्मुहुः किंकरैः दृश्यन्ते परिवारिता इव दिशस्संवर्तसंवर्तकैः ॥ ४ ॥&lt;br&gt;&#xA;आः कष्टं!&lt;br&gt;&#xA;निवृत्तिधर्मः पर्येति नाम्ना लोकेषु नारदः । अयं च तुम्बुरुस्तौ च प्रणिधी मोहवैरिणः ॥ ५ ॥&lt;br&gt;&#xA;तयोरपि प्रविष्टश्चायं त्रिभुवनविदूषको नारदः श्वेतवायस इव राजधानीम् । कलहकुतूहलं च तस्य स्वलक्षणम् । विप्रलम्भकवशंवदश्च वीराभिमानी देवो महामोहः । न जाने भवितव्यतावैभवेन किं भविष्यति? अथ वा यदेव भविष्यति तदेव तथा । आत्मच्छायेव खलु नियतिरलङ्घनीया । अहह! महामोहविजयलक्ष्मीः! नूनमिदानीं संशयमापन्नाऽसि ।&lt;br&gt;&#xA;(नेपथ्ये)&lt;br&gt;&#xA;छत्रैरुत्तभ्यतां द्यौर्दश झटिति दिशश्चामरैरात्रियन्तां संवर्तोदन्वदूर्मिध्वनिमुखरमुखस्ताड्यतां वाद्यवर्गः ।&lt;br&gt;&#xA;काल्यन्तां लोकपालाः क्षणरुचिपटलीविभ्रमैर्हेमवेत्रैः क्रुद्धः सन्नह्यतेऽसौ घटयितुमचिरादाहवं मोहवीरः ॥ ६ ॥&lt;br&gt;&#xA;अभिनिवेशः - (कर्णं दत्त्वा) किं देवो महामोहः स्वयमेव समराय सन्नह्यति? (सभयविषादम्) प्रिये! महदत्याहितम् ।&lt;br&gt;&#xA;अमुष्मिन् दिवसे श्वो वा नूनं नियतिवैभवात् । अमोहमविवेकं वा जगदेतद्भविष्यति ॥ ७ ॥&lt;br&gt;&#xA;तदसावस्माकमवधानस्य प्रधानसमयः । अद्य खलु विविधभोगभाण्डागारलुण्टाकानां संसारकण्टकानां विवेकसैन्यनासीरवीराणाम् अतिधीराणां शमदमादीनां प्रचारमुपरोद्धुं पदवीषु प्रतिपदमयःशङ्कवः प्रतिष्ठापनीयाः । अन्यदपि चैवं समयोचितं सर्वमनुष्ठातव्यम् ।&lt;br&gt;&#xA;[इति सभयसंभ्रमं सभार्यो निष्क्रान्तः ।]&lt;br&gt;&#xA;मिश्रविष्कम्भः ।&lt;br&gt;&#xA;[ततः प्रविशति महामोहो दुर्मतिर्नारदश्च ।]&lt;br&gt;&#xA;महामोहः - भगवन्! धन्याः खलु वयमिदानीं संवृत्ताः । यद्भगवतः पितामहस्य प्रियसुतेन चतुर्दशभुवनवैचित्र्यदर्शिना सकललोकपालमौलिमालोपलालितपादपङ्कजेन भगवता संभावितेयं मायाभिधाना मदीया राजधानी ।&lt;br&gt;&#xA;नारदः - राजन्! अनितरसाधारणं भावत्कमा(भवत्कर्मा)श्चर्यमनुभवितारो वयमेव धन्याः ।&lt;br&gt;&#xA;महामोहः - देवि! दीयतामस्मै देवर्षये पाद्यमर्घ्यं मधुपर्कश्च ।&lt;br&gt;&#xA;दुर्मतिः - (सविनयमुपसृत्य) भअवं! इदं पज्जं, इदं अग्धं, इमो महुपक्को। [भगवन्! इदं पाद्यम्, इदमर्घ्यम्, अयं मधुपर्कः ।]&lt;br&gt;&#xA;नारदः - (हस्तेन वारयन्) संपन्नो ममासौ सत्कारः । अद्य खल्वौपवस्तं मया व्रतमङ्गीकृतम् । यावदिह तुलसीवनवासिनीं द्वादशीं संभावयामि, तावन्न किञ्चित्कुतश्चित्प्रतिगृह्णामि ।&lt;br&gt;&#xA;महामोहः - भगवन्! अत्यद्भुतमनोहरोऽयं भवत्स्वभावः । तथा हि,&lt;br&gt;&#xA;लास्यान्विता च ललिता च गतिस्त्वदीया मञ्जुस्वना बहुगुणा च विभाति वीणा ।&lt;br&gt;&#xA;देहश्च दर्शयति चान्द्रमसीमभिख्यां प्राप्तोऽसि नस्त्वमिह भोगसमृद्धिहेतुः ॥ ८ ॥&lt;br&gt;&#xA;नारदः - (स्वगतम्) मूढस्वभावोऽसौ विश्वमपि विपरीतं कल्पयति । हन्त विजितमस्मन्मनोरथेन । (प्रकाशम्) महाराज! त्वमेव खल्वत्यद्भुतः । यदुत पुष्करपलाशवन्निर्लेपस्वभावं पुरुषमनन्तान् भोगाननुभावयसि । अपि च,&lt;br&gt;&#xA;प्रत्यूढोत्सेकनम्रप्रतिभटमकुटीपादपीठीसनाथं दुर्दान्तद्वेषिदन्तावलरदनपदं भाति भद्रासनं ते ।&lt;br&gt;&#xA;त्वत्सन्नाहप्रसङ्गप्रथमदुहितरं भीतिमेवाश्रयन्ते लोकालोकोपरोधप्रतिहतगतयो लोकपालावरोधाः ॥ ९ ॥&lt;br&gt;&#xA;(नेपथ्ये) भो भोः प्रतिहारिन्! अयमहमागतो देवस्य विवेकस्य दृष्टप्रत्ययो नाम दूतः । आवेद्यतां महाराजाय ।&lt;br&gt;&#xA;[प्रविश्य ]&lt;br&gt;&#xA;प्रतिहारी - देव! प्रतिरुद्धप्रवेशस्तिष्ठति बाह्यद्वारे विवेकदूतः ।&lt;br&gt;&#xA;महामोहः - प्रवेश्यताम् ।&lt;br&gt;&#xA;प्रतिहारी - यदादिशति देवः ।&lt;br&gt;&#xA;[इति निष्कान्तः ।]&lt;br&gt;&#xA;[ततः प्रविशति दूतः]&lt;br&gt;&#xA;दूतः - (मोहसमीपे नारदमवलोक्य स्वगतम्) अयमसौ चण्डालसदनवापिकायां चन्द्र इव प्रतिबिम्बितस्समीक्ष्यते&lt;br&gt;&#xA;देवर्षिर्विप्रलम्भकचक्रवर्ती । अस्त्वसावपि साहायकमाचरिष्यति ।&lt;br&gt;&#xA;नारदः - (दूरतो दूतं निर्दिशन्) महाराज!&lt;br&gt;&#xA;चलघुरुघुरुमालाश्लेषवाचालजङ्घः शर इव निरपायश्चारुचण्डातकश्रीः ।&lt;br&gt;&#xA;अयमिह रुचिराभिः स्रग्भिरुन्नद्धमौलिः त्वरितमुपसमेति स्वेदभिन्नस्सुगन्धिः ॥ १० ॥&lt;br&gt;&#xA;तदयं कोऽसाविति विचारणीयः, उपचरणीयश्च ।&lt;br&gt;&#xA;महामोहः - आस्तामुपचारः, विचारणीयस्तावत् ।&lt;br&gt;&#xA;दूतः - (उपसृत्य) इदं महाराजस्य शासनम् । (इति भूर्जपत्रं दर्शयति)&lt;br&gt;&#xA;महामोहः - (अपवार्य) किं महामोहोऽपि केनचिच्छासनीयः?&lt;br&gt;&#xA;नारदः - महाराज! किं परीक्षया परिजनोपचाराणाम् ।&lt;br&gt;&#xA;महामोहः - भद्र! असंस्तुतयुष्मद्द्वीपलिपयो वयम् । तत्स्वयमेव वाचय ।&lt;br&gt;&#xA;दूतः - (उद्घाट्य वाचयति) &amp;lsquo;स्वस्ति श्रीश्वेतद्वीपविहारमण्टपिकामातस्थुषा विबुधमहितवृत्तिना महाराजविवेकेन महामोहाय संदिश्यते । प्रसिद्धं खल्विदम् - &amp;lsquo;नीचाः कलहमिच्छन्ति सन्धिमिच्छन्ति साधवः&amp;rsquo; इति ।&lt;br&gt;&#xA;महामोहः - किमतः? स्वनैच्यमेवैतेन सूचयति ।&lt;br&gt;&#xA;दुर्मतिः - भद्द, तदो तदो! [भद्र ततस्ततः ।]&lt;br&gt;&#xA;दूतः - ततश्च,&lt;br&gt;&#xA;दीयन्तामिह दक्षिणापथभुवो यावत्कलेरत्ययस्तत्र स्थावरतिर्यगंशमखिलं भुङ्क्ष्व त्वमप्यक्षतः ।&lt;br&gt;&#xA;इथं नाम कुलक्षयोपशमनोपाये त्वया तस्थुषा सन्धिस्सत्यगिरामतुच्छमनसामच्छात्मनामस्तु नः ॥ ११ ॥&lt;br&gt;&#xA;महामोहः - (सहस्तास्फालनं विहस्य) तदिदं सहस्रकिरणस्य तेजोवरदानम्, वैश्रवणस्य वा किमप्यैश्वर्यप्रदानम्, यदाजानसिद्धनिरवधिकवैभवस्य मे विक्लबेन विवेकेन विभूतिभागभोगलेशाभ्यनुज्ञानम् ।&lt;br&gt;&#xA;नारदः - (सान्तर्हासं स्वगतम्) हन्त, समापतति मम चक्षुषोः पारणा । सर्वदा चाहं विवेकमहामोहयोः सन्धिं प्रतिरोत्स्यामि । (प्रकाशम् । मूर्धानमान्दोलयित्वा सविषादम्) अहह,&lt;br&gt;&#xA;भ्रूभङ्गेषु पृथग्विधेषु बलिनो यस्यायतन्ते जगत्यासंसारमलङ्घ्यशासनगतेराजन्मधीरात्मनः ।&lt;br&gt;&#xA;ब्रह्मस्तम्बभटस्य मुक्तजनकद्रोहस्य मोहस्य ते तस्यासीदितरेण सन्धिवचनं किं कस्य वा कथ्यते ॥ १२ ॥&lt;br&gt;&#xA;दुर्मतिः - अय्यउत्त! एव्वं मे ळाअकज्जं पडिभाइ । संधिव्ववदेसेण अम्ह सआसं आसाइज्ज विवेओ । तासौ जीवग्गाहं गहिऊण दिढपीडणिज्जो होज्ज । [आर्यपुत्र! एवं मे राजकार्यं प्रतिभाति । सन्धिव्यपदेशेनास्मत्सकाशमासाद्यतां विवेकः । तत् सजीवग्राहं गृहीत्वा दृढपीडनीयो भवेत् ।]&lt;br&gt;&#xA;महामोहः - (सोच्चैर्हासम्) मुग्धे! स्वप्नेऽप्येवंविधं कातर्यवचनं मा वोचः । नन्वहं महामोहः? किमिदानीमन्यमिव मामभिमन्यसे! अथ वा, न हि कदाचिदपि परिस्फुरन्ति प्रमदानां राजकार्यगतयः । प्रिये! शृणु चैतन्महामोहस्य वीरव्रतम् ।&lt;br&gt;&#xA;क्रकचैः कृत्तदेहोऽपि दीपितोऽपि दवाग्निना । न सूच्यग्रं प्रदास्यामि न सन्धास्यामि केनचित् ॥ १३ ॥&lt;br&gt;&#xA;अथ वा,&lt;br&gt;&#xA;नाहमस्मि महामोहः न च विश्वं जितं मया । विभूतिरमिता यस्य विभक्तव्यपदास्पदम् ॥ १४ ॥&lt;br&gt;&#xA;नारदः - (स्वगतम्) कलहकौतुकिनामस्माकं तपांसि परिणमन्ति । ननु स्वात्मावधिर्महामोहस्य शवमुष्टिवद्गृहीतग्राहिता । (प्रकाशम्) देवि! दुर्मते! परमकृत्यमध्यवसितं प्रियतमेन ते, अथ तु निर्धारणीयः सन्देशवाक्यशेषः ।&lt;br&gt;&#xA;महामोहः - (अनादरातिशयं नाटयन्) किं नःश्छिन्नम् । श्रुणुमस्तावत् । ततस्ततः,&lt;br&gt;&#xA;दूतः - ततश्च यदि नस्सन्धिः, यथास्थानं पुनरवस्थास्यामहे । यदि विग्रहः, तदा तु -&lt;br&gt;&#xA;निष्कामक्रोधलोमं निपतितकुहनाडम्भदर्पाभिमानं निर्धूतेर्ष्याभ्यसूयामदविहृति जहन्मत्सरस्तम्भजाड्यम् ।&lt;br&gt;&#xA;अद्य श्वो वा विदध्यादपि चरमयुगे विश्वमक्षुद्रसत्त्वं वेलातीतप्रसर्पन्मधुमथनदयादत्तसेको विवेकः ॥ १५ ॥&lt;br&gt;&#xA;महामोहः - (सरोषसंरम्भं दन्तान्कटकटापयन्) भगवन्! आः कष्टम्, अश्रुतपूर्वमिदं श्रुतम् , वाचिकशेषस्तु भवतु वा मा वा । कः कोत्र भोः! हन्यतामयं वार्ताहरः ।&lt;br&gt;&#xA;नारदः - राजन्! दूतः किल ।&lt;br&gt;&#xA;महामोहः - तर्हि व्यङ्गीकृत्य निष्कास्यताम् ।&lt;br&gt;&#xA;दूतः - स्वयमहमपसर्पामि । (इति तिरस्करिणीमास्थाय, स्वगतम्) विदितवृत्तान्तशेषः प्रतिगमिष्यामि ।&lt;br&gt;&#xA;नारदः - (अनाहितदृष्टिरवलोकयन् इङ्गितेन दूतमभिनन्दति ।)&lt;br&gt;&#xA;महामोहः - (सक्रोधनिर्वेदं समधिकताम्राक्षः पादेन पादपीठीमाहत्य दन्तेनाधरमापीडयन्) धिग्ब्रह्माण्डकरण्डगह्वरकुटीकर्पूरपूरं यशः धिक्प्रह्वत्रिदशेन्द्रफालफलकस्पष्टोपमृष्टं पदम् ।&lt;br&gt;&#xA;धिग्दोर्विक्रममद्भुतं मम पुनर्धिग्वादमेवास्तु धिक्सोढा वैरिकथामपि स्वयमहं नीचाय मह्यं नमः ॥ १६ ॥&lt;br&gt;&#xA;(विचिन्त्य सनिःश्वासम्) प्रिये! विपक्षप्रतार्यमाणं पितरमनुचिन्त्य भृशं दूये ।&lt;br&gt;&#xA;गतजलसेतुबन्धगजयूथपशौचकथागगनतलानुलेपगणिकापरिणीतिनिभैः ।&lt;br&gt;&#xA;व्यथितमतिर्विवेकहतकस्य विचारशतैः कुलपतिरद्य नः कथमसौ भविता पुरुषः ॥ १७ ॥&lt;br&gt;&#xA;नारदः - महाराज! किमत्र चिन्त्यते । न कुतश्चिदप्ययमन्यथा भविष्यति ।&lt;br&gt;&#xA;महामोहः - (सक्रोधकम्पम्) भगवन्! अतिपापीयान्खल्वसौ अशेषभोगनिर्मूलनोद्यतो विवेकहतकः ।&lt;br&gt;&#xA;(आकाशे लक्ष्यं बद्धा) आः पाप! दुराचार! विश्वविद्वेषदूषित! मूढ! विवेकापशद!&lt;br&gt;&#xA;मोघारम्भक्षपितमनसा मोहवीरस्त्रिलोकीवेलाभेदस्वरसरसिको विभ्रमप्राणमित्रम् ।&lt;br&gt;&#xA;ब्रह्मस्तम्बप्रसृतनिगमस्तोमशाखाविभङ्गक्रीडाचण्डः कृपण भवता किं न दृष्टः श्रुतो वा ॥ १८ ॥&lt;br&gt;&#xA;नारदः - महाराज! न श्रुतं, न दृष्टं वा केन भवदपदानम्? आसंसारं प्रसिद्धवैभवः खल्वसि ।&lt;br&gt;&#xA;महामोहः - (सक्रोधं) भगवन्निदमपि भवन्तमनुस्मारयामि ।&lt;br&gt;&#xA;पुरा किल निराकृतस्वपरभेदनिर्धारणे रणे विहरता मया रदनयन्त्रितश्चन्द्रमाः ।&lt;br&gt;&#xA;अपर्वणि सुपर्वणामधिपतेस्समक्षं क्षणात् अरुन्तुदविधुन्तुदग्रहणवेदनामन्वभूत् ॥ १९ ॥&lt;br&gt;&#xA;नारदः - (सान्तर्हासं स्वगतम्) किमसावुन्मत्तदशां प्राप्तः । यदयं जरद्गवादिवाक्यवदपार्थं किमपि जल्पति । उपस्थितमहाविपत्तिरपि दुर्मतिमेव पुरस्कृत्य शृङ्गारगर्ते निमज्जति । (प्रकाशम्) महाराज! सोऽयमिदानीं पश्चिमे पारावारे&lt;br&gt;&#xA;सान्ध्यं नियममिव चिकीर्षुः अम्बरतलादवलम्बते मयूखमाली । तदहं साधयामि कालोचितकर्मणे ।&lt;br&gt;&#xA;[इति निष्फ्रान्तः ।]&lt;br&gt;&#xA;महामोहः - प्रिये! संप्रति संसारसन्ततिनिदानभूतसम्भोगारम्भसमयसूचिका प्रजापतिपरिभुक्तपूर्वा प्रवर्तते पितृप्रसूरियमपरा सन्ध्या । इह च,&lt;br&gt;&#xA;क्षीयन्ते सवितुः क्षणात्क्षितिधरैरुत्तंसिता दीप्तयः श्रूयन्ते यजतां तृतीयसवनब्रह्मप्रणादोर्मयः ।&lt;br&gt;&#xA;लीयन्तेपतगाः कुलायतरुषु प्रत्युद्व्रजत्पोतकाः स्त्यायन्ते च तमश्छटास्तत इतः श्रीकण्ठकण्ठत्विषः ॥ २० ॥&lt;br&gt;&#xA;अपि च,&lt;br&gt;&#xA;कादम्बन्ति जलाशयेषु वितताः कालाम्बुदन्त्यम्बरे मातङ्गन्ति महीधरेषु मधुपस्तोमन्ति मल्लीषु च ।&lt;br&gt;&#xA;स्पृष्ट्वा निश्चिनु पाणिना कुवलयापीडन्ति ते कुन्तले धम्मिल्लन्ति निशामुखेषु सुमुखि स्त्यानास्तमःपङ्क्तयः ॥ २१ ॥&lt;br&gt;&#xA;दुर्मतिः - अय्यउत्त! पबलतमेहिं विवेअप्पमुहेहिं पक्कन्तजुत्थस्स तुह संभोअसमअवण्णणं किं अणएण पउत्तं, अहवा अइधीरत्तणेण । [आर्यपुत्र! प्रबलतमैर्विवेकप्रमुखैः प्रक्रान्तयुद्धस्य तव संभोगसमयवर्णनं किमनयेन प्रवृत्तम् अथ वा अतिधीरत्वेन ।]&lt;br&gt;&#xA;महामोहः - अयि महावीरपत्नि! किं बिभेति भवती कृपणाद्विवेकहतकात्? किं न वेत्थ?&lt;br&gt;&#xA;वश्यं तिष्ठति षड्विधं मम बलं मायाविनस्सैनिका मोहस्सोऽहमभङ्गुरो मुनिमनःप्रक्षोभदक्षोदयः ।&lt;br&gt;&#xA;आस्तामन्यदनङ्गतन्त्रनिपुणैरङ्गीकृतस्सांप्रतं सेतुर्घोरविवेकसिन्धुतरणे शृङ्गारदेवार्चनम् ॥ २२ ॥&lt;br&gt;&#xA;अथवा किमिहान्येन दैवतेनार्चितेन मे । त्वामेव शरणं यामि कामतन्त्राधिदेवताम् ॥ २३ ॥&lt;br&gt;&#xA;तदेतां रात्रिं वासगृहे त्वया सह निर्वेष्टव्यमखिलं निर्विश्य प्रभाते संयतिष्ये शत्रुविजयाय । [इति सभार्यो निष्क्रान्तः ।]&lt;br&gt;&#xA;[ततः प्रविशति नभोयानेन तन्त्रीविनोदतरलकरपल्लवो नारदस्तुम्बुरुश्च ।]&lt;br&gt;&#xA;नारदः - सखे! सुप्रभातं त्रैलोक्यस्य । यन्महामोहविजिगीषया सत्यसन्धो विवेकः सपदि संयतिष्यते । अहह! सूच्यते संप्रति विवेकाभ्युदयः । यतः,&lt;br&gt;&#xA;इदं पुरः स्वयमुदयक्षमाभृतिप्रबोधनं प्रबलतमोविमोचनम् ।&lt;br&gt;&#xA;विवेचितस्थिरचरभेदमद्भुतं त्रयीमयं किमपि महो विजम्भते ॥ २४ ॥&lt;br&gt;&#xA;तुम्बुरुः - भगवन्! वयमिव नूनं महासमरसंदर्शनकुतूहली त्वरितमुत्तिष्ठते मयूखमाली । अद्य हि,&lt;br&gt;&#xA;प्राचीनाचलतुङ्गशृङ्गनिकटप्रक्रीडदैरावणक्षोभोदीरितधातुधूलिपटलीपर्यायधुर्योदयाः ।&lt;br&gt;&#xA;व्योमारण्यतमालवीथिमलिनामुन्मूलयन्तस्तमीमुन्मीलन्त्यरविन्दगर्भसुहृदो भानोरमी भानवः ॥ २५ ॥&lt;br&gt;&#xA;नारदः - सखे! सुव्यक्तमिव विवेकवैभवं सूच्यते । तथा हि,&lt;br&gt;&#xA;दिवि च भुवि च विष्वग्दृष्टिरोधे निसृष्टं मुकुलितनिखिलाशामण्डलं मोहवृत्त्या ।&lt;br&gt;&#xA;मलिनमतिमहीयो मङ्क्ष्वमोघैः करौघैः कबलयति तमिस्रा कश्मलं रश्मिमाली ॥ २६ ॥&lt;br&gt;&#xA;तदिह रामरावणरणावलोकनरसश्चिरान्निवृत्तोऽपि नियतिवृत्त्या पुनरिदानीमस्माकं प्रादुर्भविष्यति । यदिह महामोहडम्भदर्पादयः विवेकव्यवसायादिभिः योत्स्यन्ते । अद्य चातिगाढवैरमूलस्य आहवानोकहस्य फलं हस्तापचेयं भविष्यति विवेकस्य । तथा हि,&lt;br&gt;&#xA;द्वेधा कल्पितदेवदानवचमूनासीरमासीदतोरारब्धे तु विवेकमोहनृपयोरायोधनैकोत्सवे ।&lt;br&gt;&#xA;वैलक्षण्यनिरूपणप्रहरणो बिभ्रत्प्रमाकङ्कटं जेताऽसौ जगदन्धकारमितरं देवो विवेकेश्वरः ॥ २७ ॥&lt;br&gt;&#xA;ततश्च,&lt;br&gt;&#xA;विद्याभेदैरुपचयवतां वेदकल्पद्रुमाणां व्यक्तोल्लासद्विजपरिबृढव्याप्तशाखाशतानाम् ।&lt;br&gt;&#xA;श्रेयोमार्गप्रतिभयजितः श्रीविवेकस्य मौलौ भूयो भूयस्सपदि भविता भूयसी पुष्पवृष्टिः ॥ २८ ॥&lt;br&gt;&#xA;तुम्बुरुः - भगवन्! अव्यवस्थिता हि युद्धसिद्धिः । तत् कथमेव संप्रधार्यते?&lt;br&gt;&#xA;नारदः - कथ्यते न मया मिथ्या किं वा संद्रक्ष्यसे स्वयम् । दर्पणं किमपेक्षन्ते कङ्कणस्य निरीक्षणे ॥ २९ ॥&lt;br&gt;&#xA;(नेपथ्ये महान् कलकलः; उभौ सचमत्कारकौतुकमाकर्णयतः)&lt;br&gt;&#xA;नारदः - (सहर्षम्) सखे! आगतोऽयमनेकधा कर्णास्वादः । यदुत,&lt;br&gt;&#xA;पणवमड्डुक्रमद्दलजर्झरीमुरवडिण्डिमदुन्दुभिसंभवः ।&lt;br&gt;&#xA;त्रिदिवगोपुरसन्धिविभेदनः प्रसभमुत्पतति ध्वनिरद्भतः ॥ ३० ॥&lt;br&gt;&#xA;तुम्बुरुः- (सहर्षकौतुकम्) अहो समरारम्भस्य दर्शनीयता! अत्र हि,&lt;br&gt;&#xA;नीरन्धं व्योमरन्ध्रं भवति कुलगिरिस्तोमतुङ्गैश्शताङ्गैर्जाट्यन्ते मदान्धा दिशि दिशि करिणः कल्पजीमूतकल्पाः ।&lt;br&gt;&#xA;घोराणां घोटकानां खुरपुटरटितैः त्रुट्यतीव त्रिलोकी प्रत्युड्डीयन्त एते प्रतिहतिषु मिथः पत्तयो दत्तवेगाः ॥ ३१ ॥&lt;br&gt;&#xA;अपि च, महानयं प्रवृत्तश्शस्त्रसंपातः । एकीभूते एव च मिथः प्रतिरोधाद्विवेकमोहवाहिन्यौ । निर्वर्त्यते चायमाकालिको निशीथः । यतः,&lt;br&gt;&#xA;सूचिभेद्यतिमिरोपलंभने मेदिनीरजसि मेघमेदुरे ।&lt;br&gt;&#xA;श्रूयते कलकलैर्महीयसी वाहिनी रणखलापवाहिनी ॥ ३२ ॥&lt;br&gt;&#xA;किं च,&lt;br&gt;&#xA;क्षतजमधु रणस्थैर्दत्तमुत्तम्भिताग्रध्वजपटपुनरुक्तस्वर्धुनीकैरनीकैः ।&lt;br&gt;&#xA;पलभुज इह जाग्रन्नन्दथूनां वधूनां पृथुकरटिकरोटीकर्परैरर्पयन्ति ॥ ३३ ॥&lt;br&gt;&#xA;नारदः - न तृप्यत्यद्य मे किमिदमिति कुतूहलोल्लसितं चक्षुः ।&lt;br&gt;&#xA;पत्तीनुद्यद्विपत्तीन्त्रुटितपृथुशिरःकन्धरान्सिन्धुरेन्द्रान् वाहानाकीर्णदेहान्व्यतिहननमिथःखण्डिताङ्गान्शताङ्गान् ।&lt;br&gt;&#xA;शस्त्राशस्त्रिप्रसङ्गप्रभवचटचटारावघोरप्रचाराः कुर्वन्त्युद्दामगर्वाः कृतिन इह रणे विक्रमैरक्रमेण ॥ ३४ ॥&lt;br&gt;&#xA;अपि च,&lt;br&gt;&#xA;एतस्य संभृतविवेकविमोहभूम्नः सेनायुगस्य समराङ्गणसंभ्रमेण ।&lt;br&gt;&#xA;प्रायेण संप्रति विकल्पितया स्ववृत्त्या डोलाधिरोहणरसं लभते जयश्रीः ॥ ३५ ॥&lt;br&gt;&#xA;तुम्बुरुः - (सबीभत्सम्) अयमिह कश्चित् क्रव्यादडिम्भः डिम्भमाकर्षन्नित्थं भाषते ।&lt;br&gt;&#xA;शोहइ शुमइशहाए ईळिअळोहाइमाळणशमत्थे । एशे अ शुळहशोळहळुहिळशुहाशाळशीअळे संखे ॥ इति,&lt;br&gt;&#xA;[शोभते सुमतिसहाय ईदृशलोभादिमारणसमर्थः । एष च सुलभसौरभरुधिरसुधासारशीतले सङ्ख्ये ॥ ३६ ॥]&lt;br&gt;&#xA;इयं च काचन पिशाची संतोषादेवमाह -&lt;br&gt;&#xA;पणममि विवेअदेवं पकुविदपतिपक्खपडिमहणपहणम् । सोणिअणवमहुणिवहे सुज्जं व समग्गळग्गपडिमाणम् ॥&lt;br&gt;&#xA;[प्रणमामि विवेकदेवं प्रकुपितप्रतिपक्षप्रतिमथनप्रधनम् । शोणितनवमधुनिवहे सूर्यमिव समग्रलग्नप्रतिमानम् ॥ ३७ ॥] नारदः -  (दूरतो निर्दिशन्) सखे! द्वन्द्वयुद्धमिह नूनमुपक्रम्यते । तत्र हि,&lt;br&gt;&#xA;अभिलाषरथारूढस्सुभटो लोभलुब्धकः । एकस्त्वरितमाधावत्येकलव्य इवापरः ॥ ३४ ॥&lt;br&gt;&#xA;तुम्बुरुः - अहह!&lt;br&gt;&#xA;दुरध्वविहृतिक्षमो दु(रुपरोध)रपनोददुर्वासनासहस्रपृतनौघवानभिनिवेशसत्सारथिः ।&lt;br&gt;&#xA;विरुद्धमतिशस्त्रिकाविषमदत्तमूर्छादशालुठत्प्रतिभटः परिभ्रमति लोभवीरो युधि ॥ ३९ ॥&lt;br&gt;&#xA;नारदः - (सान्तर्हासम्) द्रविणपरिणामरूपं जगदिदमविभज्य दत्तमप्येषः ।&lt;br&gt;&#xA;बध्नन् कुसीदकुहनां बहुगुणयितुमीहते भूयः ॥ ४० ॥&lt;br&gt;&#xA;तुम्बुरुः - भगवन्! दृष्टमिदानीमप्यस्य दुश्शकदुरन्तविवेकविजिगीषोद्योगेन ।&lt;br&gt;&#xA;नारदः - सखे! आश्चर्यमाश्चर्यम् । अदोषागमसमयेऽप्यमृतकिरणसंदोहेन संप्लुतमिव त्रिभुवनमखिलमवलोक्यते । नूनं कयाचिदवदातप्रकाशया देवतया प्रादुर्भूतया भवितव्यम् । (सूक्ष्मं निर्वर्ण्य) आलक्षितोऽयमाश्चर्यसंभवः । यथा,&lt;br&gt;&#xA;सैषा पञ्चमुखी तुष्टिश्शेषसृष्टिरिवापरा । अतर्कितमुपस्थाय ग्रसते लोभमूषकम् ॥ ४१ ॥&lt;br&gt;&#xA;तुम्बुरुः - (सहर्षम्) भगवन्! संप्रति लोभविध्वंसेन लुप्तलोकायतमिव लोकमवलोकयामि । अद्य हि,&lt;br&gt;&#xA;प्रशस्तिं विन्दन्ति प्रशमरसदिव्यामृतरसप्रलीनोदन्यानां परिषदि न संपत्तिसरितः ।&lt;br&gt;&#xA;अमित्रोपक्षेपक्षणविगलदात्मीयपृतनादृढामर्दत्रस्यद्द्रमिडभटजङ्घाजवभृतः ॥ ४२ ॥&lt;br&gt;&#xA;अपि च,&lt;br&gt;&#xA;प्रशमितलोभमिदानीं प्रौढविवेकप्रयुक्तया तुष्ट्या ।&lt;br&gt;&#xA;धनमनघनीतिसिद्धं जातं सर्वत्र दत्तभुक्तफलम् ॥ ४३ ॥&lt;br&gt;&#xA;नारदः - नन्वसावपरीक्षितलोकवृत्तान्तानामविवेकिनामेव लुप्तसर्वगुणो लोभः ।&lt;br&gt;&#xA;ब्रह्मायुतायुतविभूतिरपि ह्यपूर्णः कल्पायुतायुतशतायुरपि व्यतीयात् ।&lt;br&gt;&#xA;नागायुतायुतसहस्रबलोऽपि बाध्यः किं तद्भवेद्यदिह किञ्चन लोभयोग्यम् ॥ ४४ ॥&lt;br&gt;&#xA;अद्य तु लोभविध्वंसादवधीरितलाभान्तरा परिहृतप्रत्यूहा बुद्धिः परमपुरुषपदकमलपरिचरणमेव परं धनमभिनिविशते । अपि च,&lt;br&gt;&#xA;नलनहुषमुखानां नाकलोकेश्वराणामपि नलिनभवानामस्मदग्राह्यभूम्नाम् ।&lt;br&gt;&#xA;अगणितमुपनन्त्रीमापदं प्रेक्ष्य बिभ्यत्क्वचिदिह न विधत्ते कौतुकं जातु कश्चित् ॥ ४५ ॥&lt;br&gt;&#xA;किं च,&lt;br&gt;&#xA;अपैति पुरुषायुषं निमिषनिर्विशेषं नृणां तृणाग्रजलबिन्दुवत्प्रतिकलं गलन्ति श्रियः ।&lt;br&gt;&#xA;तथापि नृपमन्दिरप्रघणसीम्नि संक्षीयते महानहह देहिनां द्रविणमोहदाहज्वरः ॥ ४६ ॥&lt;br&gt;&#xA;तद्वयं च नैराश्यमेव परमं सुखमुपतिष्ठामः । ततश्च,&lt;br&gt;&#xA;उत्तालद्विपकर्णतालतरलप्रस्थानदुःस्थासिकानित्यातङ्कतरङ्गितं विजहतस्त्रैविष्टपानां पदम् ।&lt;br&gt;&#xA;प्रत्यूढापदनन्तसंपदुदयं पद्मापतेस्तत्पदं प्रत्यादिष्टपुनर्भवं परिहृतावद्यं प्रपद्येमहि ॥ ४७ ॥&lt;br&gt;&#xA;तुम्बुरुः - (ससंभ्रममवलोक्य) भगवन्! अयमिह पुनः कश्चिदसह्यवेगो महावीरः प्रशिथिलसङ्घटितपलायमानां लोभवाहिनीं मुखरितहरिता घोषेण मुहुर्मुहुः प्रत्याश्वासयन् मुग्धामध्याप्रगल्भाभिः वरूथिनीभिरुपगतो विवेकाभिमुख उपसर्पति । कतमः, कीदृशो वा सोऽयमिति न विजानामि ।&lt;br&gt;&#xA;नारदः - सखे!&lt;br&gt;&#xA;महितमधुप्रदिष्टमधुदिग्धविचित्रशरः परभृतवन्दिमान् भ्रमरसंहतिगीतगुणः ।&lt;br&gt;&#xA;मलयमरुत्सखो मकरलक्षणकेतुरसौ धृतधनुरभ्युपैति मदनः प्रमदापृतनः ॥ ४८॥&lt;br&gt;&#xA;पश्य पश्य सखे! प्रसूनबाणस्य पारिपार्श्विकसमृद्धिम् ।&lt;br&gt;&#xA;काचित्क्रीडति पद्मिनीह पुरतः काप्यन्यतश्चित्रिणी शङ्खिन्यप्यपरत्र काचिदितरा हस्तिन्यसावन्यतः ।&lt;br&gt;&#xA;तस्यैतस्य समृद्धिमेति सरसप्रेक्षानिरूढोदयं चित्रं मन्त्रिचतुष्टयं त्रिभुवनावस्कन्दिनो धन्विनः ॥ ४९ ॥&lt;br&gt;&#xA;तुम्बुरुः - भगवन्! अत्यासन्नवृत्तिरयमसौ विवेकरथस्य । अपि च,&lt;br&gt;&#xA;ऋतुस्नाता नृत्तग्लपिततनुरध्वश्रमवती मदक्षीबा क्रुद्धप्रसदनवती भिन्नघटिता ।&lt;br&gt;&#xA;इदंपूर्वेत्येवंविधयुवतिवर्गेण सहितो युयुत्सत्युन्मत्तः स्मर इह विवेकेन महता ॥ ५० ॥&lt;br&gt;&#xA;नारदः - (सहासम्) किमस्यानेन दुर्भेदयुवतियूथव्यूहकल्पनेन ।&lt;br&gt;&#xA;स्वायत्तसिद्धविभवस्य समग्रशक्तेः स्वच्छन्दचेष्टितभृतः स्वयमेव योद्धुः ।&lt;br&gt;&#xA;किं मुग्धया किमिह मध्यमयाऽऽत्मयोनेः किं प्रौढयाऽपि जरठापि हि जैत्रमस्त्रम् ॥ ५१ ॥&lt;br&gt;&#xA;(नेपथ्ये) विवेकपरिषत्पुरस्कृतविरक्तिवाराङ्गनाकचग्रहविचक्षणप्रथितगर्वदोर्विक्रमः ।&lt;br&gt;&#xA;रतिप्रियतमः स्वयं रणविहारमारिप्सते विमुक्तिपुरवर्तनीविपरिवर्त(र्ति)नीतिस्थितिः ॥ ५२ ॥&lt;br&gt;&#xA;उभौ - (कर्णं दत्त्वा) विकत्थनमिदं युयुत्सतो विषमास्त्रस्य । (पुनर्नेपथ्ये)&lt;br&gt;&#xA;स्वभर्तव्यं भार्यादुहितृपितृपुत्रप्रभृतिकं विसृज्य प्रव्रज्यामुपनिहितवत्यै भवभृताम् ।&lt;br&gt;&#xA;अमुष्यै किं कुर्मो निरवधिकनैर्घृण्यवपुषे नियत्यै भूयिष्ठं भवतु भगवत्यै नम इदम् ॥ ५३ ॥&lt;br&gt;&#xA;नारदः - सखे! विडम्बयति चासौ विषयरसवैमुख्यकारिणीं नियतिम् ।&lt;br&gt;&#xA;तम्बुरुः - भगवन्! पश्य पश्य । मुषितव्यवसाय इवासौ संप्रति समीक्ष्यते मुखवैमुख्येन । परिजनश्चास्य साङ्ग्रामिक्यां सिद्धौ साशङ्क इवाभाति । यदुत,&lt;br&gt;&#xA;मधुसमयावरोधवदनासवदोहलिनां वकुलमहीरुहामलघुभिस्सुमनोभिरिमाः ।&lt;br&gt;&#xA;मदनधनुःप्रकाण्डगुणनिस्त्रुटनावसरप्रतिनिधिशिञ्जिनीं प्रजनयन्त्यभितः प्रमदाः ॥ ५४ ॥&lt;br&gt;&#xA;नारदः - सखे! प्रहसनविनोदमात्रप्रस्तावकमिदमखिलं प्रायशः प्रभूतव्यवसायसंपदो विवेकस्य । अपि च, महतो विवेकाद्बिभ्यदप्ययमपरावर्ती मन्मथः प्रवर्तते । तथा हि,&lt;br&gt;&#xA;जगत् क्षिपति चापले ललितचापलेखा(युधो)धरो युनक्त्यपथि वाहयन्युगलदेहयन्त्रद्वयम् ।&lt;br&gt;&#xA;त्रिवर्गबडिशामिषग्रसनवेधतो बाधते स एष दृढसाहसः सकलजन्तुचिन्ताभटः ॥ ५५ ॥&lt;br&gt;&#xA;अद्य च निरन्तरपरिणमदविद्यया कयाचन शिल्पविद्यया दुर्निरूपघटनया विवेकयूथविघटनमसौ विधातुमभिलषति ।&lt;br&gt;&#xA;ततश्च,&lt;br&gt;&#xA;रथवारणवाजिभिः प्रहृष्यन् महिलारत्नसमूहनेन सिद्धैः ।&lt;br&gt;&#xA;मकरध्वज एष पुष्पधन्वा रणमभ्येति रतिप्रियापदानः ॥ ५६ ॥&lt;br&gt;&#xA;तुम्बुरुः - भगवन्! असहायशूरोऽयं विभ्रममात्रबलाभिरबलाभिरेव संहतान्विवेकव्यवसायशमदमादीन् विजेतुमभिलषति । अपि च,&lt;br&gt;&#xA;अङ्कुरत्स्मितमकेवलेक्षणं भङ्गुरभ्रुवदनं नतभ्रुवाम् ।&lt;br&gt;&#xA;अञ्चिताधरमवञ्चितादरः पञ्चबाणसुभटः प्रतीक्षते ॥ ५७ ॥&lt;br&gt;&#xA;नारदः - सखे! तथैव खल्वेतमपि विजेतुं विश्वजिद्विवेको विरक्तिनामानं स्त्रियमेव प्रत्यस्त्रतया प्रयुङ्क्ते ।&lt;br&gt;&#xA;(नेपथ्ये) भोगेषु यौवतानां योगेषु लभेत सारमर्थानाम् ।&lt;br&gt;&#xA;कन्देषु कन्दलीनां स्तम्भेषु च क इव राजरम्भाणाम् ॥ ५८ ॥&lt;br&gt;&#xA;[उभौ सादरमाकर्णयतः; पुनर्नेपथ्ये]&lt;br&gt;&#xA;अदभ्रजघनस्तनप्रभृतिमांसविस्फूर्जितप्रसक्तविकटव्रणप्रतिपदज्ञया प्रज्ञया ।&lt;br&gt;&#xA;स्त्रियस्त्रिगुणवीचिमद्गरलवीचिकाश्चिन्तयन्नसभ्यपरिपाटिकां पठति गाढमूढो जनः ॥ ५९॥&lt;br&gt;&#xA;नारदः - सखे! श्रूयते किलायमायोधनाभिमुखहृदयाया विरक्तेरालापः ।&lt;br&gt;&#xA;तुम्बुरुः - (सभयसंभ्रमम्) भगवन्! अतिपतति चासौ विरक्तिमपहस्तयितुकामः कामः । (क्षणमिव निर्वर्ण्य) अहह,&lt;br&gt;&#xA;स्वमित्रमुपधात्रयप्रथितशुद्धिलोभात्मकं झटित्यलघुतुष्टिकुक्ष्यनलदग्धमित्याकुलः ।&lt;br&gt;&#xA;विरक्तिरणदेवताविपुलदृष्टिवैश्वानरं प्रविश्य मकरध्वजः पुनरनङ्गतामागतः ॥ ६० ॥&lt;br&gt;&#xA;अपि च शृङ्गारोऽप्ययमनङ्गसमरनासीरयोधी सर्वतो भङ्गमनुभवन् अभङ्गुरमहिमशालिना विरक्तिवैभवेन विलयमधिगच्छति । इह च,&lt;br&gt;&#xA;निःसंबोधमशेषतो वितनुते देवासुरान्तःपुरं कर्णेषु प्रचिनोति कामपि सुधां कामागमद्रोहिणाम् ।&lt;br&gt;&#xA;क्षिप्रक्षोभितचक्रवालशिखरिप्राकाररिङ्गारटच्छृङ्गाघातनिरोधपिण्डितपटुश्शृङ्गारभङ्गारवः ॥ ६१ ॥&lt;br&gt;&#xA;नारदः - हन्त जुगुप्सनीयाः संप्रति योषितः संवृत्ताः ।&lt;br&gt;&#xA;तुम्बुरुः - उचितमेवैतत् ।&lt;br&gt;&#xA;महेन्द्रप्रतिनन्द्यानां वपुरप्सरसामपि । त्वगसृङ्मांसमेदोस्थिमज्जाशुक्लमयं न किम् ॥ ६२ ॥&lt;br&gt;&#xA;किं च,&lt;br&gt;&#xA;वर्ष्मेदं सप्तधातु त्रिविधमलमयं योनियुग्मप्रसूतं चातुर्विध्योपपन्नस्थिरचरविविधाहारसारात्मकं च ।&lt;br&gt;&#xA;इत्थंत्वेऽनन्तदोषाकर इति मुनिभिर्घोषिता योषिदाख्या मीमांस्या मांसरेतोरुधिरकफवसानिर्मिता चर्मभस्त्रा ॥ ६३ ॥&lt;br&gt;&#xA;ततश्च,&lt;br&gt;&#xA;गर्हणीयबहुदोषगर्हिते योषितां वपुषि तोषितात्मनः ।&lt;br&gt;&#xA;नारकेऽप्यमितदुःखकारके रौरवे भवतु गौरवेण धीः ॥ ६४ ॥&lt;br&gt;&#xA;भगवन्! य एतावन्तं कालमत्यन्तबहुमतिपदम्, स एवेदानीमत्यन्तजुगुप्सनीयः संवृत्तः सर्वलोकमौलिधार्यसायकः सयूथो मन्मथः । (सनिर्वेदमिव निश्वस्य)&lt;br&gt;&#xA;परिचरति तवासौ पार्श्ववर्ती वसन्तः किमपि मधुकरीभिर्गीयते नाम जैत्रम् ।&lt;br&gt;&#xA;तदपि मदन दैन्यं प्रापितस्त्वं नियत्या क इव कथय दैवं पौरुषेणोपरुन्ध्यात् ॥ ६५ ॥&lt;br&gt;&#xA;भगवन्! अभङ्गुरा खलु देवी नियतिः ।&lt;br&gt;&#xA;संभोगैकान्त्यवादी निरयभयकथाभङ्गसङ्गी निकामं शस्त्रच्छिन्नार्धदेहद्वयघटनभवद्दिव्यदांपत्यशिल्पः ।&lt;br&gt;&#xA;प्रख्यातातिक्रमोऽसौ परपुरुषवशैर्गोपकन्यासहस्रैरेकस्त्रैलोक्यवीरः स्मर इह मृदितः क्वावतिष्ठेत कोपः ॥ ६६ ॥&lt;br&gt;&#xA;नारदः - सखे! मा नाम सहसा कोपमेवमवमंस्थाः । अयं किल पुरस्ताल्लोभस्य कामस्य च विनिपातमसहमानः क्रोधस्समुत्पत्य विश्वलोकप्रथितकीर्तिं विवेकमास्कन्दितुमीहते । तथा हि,&lt;br&gt;&#xA;क्षुदिन्धनवसुन्धराधरधुरन्धरः किं मृषा तृषारभसचूषणक्षपितपञ्चषाम्भोनिधिः ।&lt;br&gt;&#xA;हठत्रुटितहाटकाचलतटीबृहत्कुण्डलः प्रसर्पति रणाङ्कणं प्रथित एष कोपासुरः ॥ ६७ ॥&lt;br&gt;&#xA;तुम्बुरुः - (सभयसंभ्रमम्) अतिघोरचेष्टितः खल्वसावशेषविध्वंसनतर्षवानमर्षः । तथा हि,&lt;br&gt;&#xA;अपि वैरवरूथिनीमशेषामपि शैलानपि सागरानपि क्ष्माम् ।&lt;br&gt;&#xA;ग्रसितुं प्रभवत्ययं प्रदीप्तः प्रथितः कोपतनूनपादनूनः ॥ ६८ ॥&lt;br&gt;&#xA;नारदः - सखे! पश्य पश्य ।&lt;br&gt;&#xA;जिघांसाजानिनाऽनेन स्थिरत्रसमिदं जगत् । वध्यघातकभावेन विभज्य विनियुज्यते ॥ ६९ ॥&lt;br&gt;&#xA;अपि च,&lt;br&gt;&#xA;करचरणनखरदन्तप्रभृतिकमपि जगति सहजमितरदपि ।&lt;br&gt;&#xA;प्रतिघसुभटस्य विश्वं प्रहरणमथवा विहर्तुमुपकरणम् ॥ ७० ॥&lt;br&gt;&#xA;अत्र पुनरसह्योत्थानममर्षमुपशमयितुमप्रधृष्योदयां क्षान्तिं पुरस्कृत्य निस्तरङ्गजलधिरिव निरूढधैर्यस्तिष्ठति विवेकः । इह च,&lt;br&gt;&#xA;रुन्धानस्सिन्धुघोषप्रथनमनिभृतं क्रन्दयन्क्ष्माधरेन्द्रान् भिन्दानस्स्कन्धभेदान्सुरपथरथिनां शुष्मणस्सारथीनाम् ।&lt;br&gt;&#xA;शुद्धालोकेन सद्य क्षयमुपगमितः क्षान्तिमन्दस्मितेन क्षुभ्यद्वैधात्रसौधध्वनिगुणितरवः कोऽपि कोपाट्टहासः ॥ ७१ ॥&lt;br&gt;&#xA;अमी च,&lt;br&gt;&#xA;कुलशिखरिगरिष्ठाः क्षोणिवृत्यर्हकुंभाः कुलिशकठिनदन्ताः क्ष्वेलसङ्घातघोराः ।&lt;br&gt;&#xA;कतिचन रणरङ्गे कन्तुकीकृत्य मुक्ताः न जहति भयमस्मादन्तिमं दन्तिमल्लाः ॥ ७२ ॥&lt;br&gt;&#xA;तुम्बुरुः - भगवन्!&lt;br&gt;&#xA;अपि विश्वमिदं दिधक्षतोऽस्य त्रिपुरारातिमुखेषु लब्धभूम्नः ।&lt;br&gt;&#xA;मदहस्तिघटावमर्दलीलां मशकामर्शनमात्रमित्यवैमि ॥ ७३ ॥&lt;br&gt;&#xA;भगवन्! अयमसाविदानीममर्षस्य संप्रति संवर्तधाराधरगर्जितगम्भीरभैरवप्रसृतिस्त्रिभुवनमपि बधिरयति कुलगिरिकुहरभरितप्रतिनिवृत्तः संहताकृतिः सिंहनादः । तदाकर्णनसमयसमुत्थितया निष्प्रतिक्षेपया क्षमया निरुध्यमानः स्तब्धवृत्तिरयं संदृश्यते कोपः । तथा हि,&lt;br&gt;&#xA;अयमिह क्षमया दलितः क्षणात् प्रतिमुखोऽपि पराङ्मुखवद्भवन् ।&lt;br&gt;&#xA;स च न याति न तिष्ठति च ह्रिया भवति सप्रतिघः प्रतिघः परः ॥ ७४ ॥&lt;br&gt;&#xA;(क्षणं निर्वर्ण्य) हन्त भगवन् पश्य पश्य!&lt;br&gt;&#xA;अपरावर्त्यपि कोपः पश्चादाकृष्टपाद इव भाति ।&lt;br&gt;&#xA;नारदः - (सान्तर्हासम्) क्वचिदतिसङ्कटविषये सुभटानां संमतोऽयमपसर्पः ॥ ७५ ॥&lt;br&gt;&#xA;तुम्बुरुः - (सहर्षसंभ्रमम्)&lt;br&gt;&#xA;यस्य त्रासनतर्जनप्रभृतयः क्रूरोद्धता वृत्तयः यस्योन्मेषनिमेषयोस्त्रिभुवनं निद्राति जागर्ति च ।&lt;br&gt;&#xA;आबध्यैनमवैधहिंसनमहासंरम्भसंभावितक्रीडोड्डामरबाहुदण्डलडहं क्रोधं निहन्ति क्षमा ॥ ७६ ॥&lt;br&gt;&#xA;अपि च,&lt;br&gt;&#xA;गुरुवधमुखक्रूरक्रीडाकठोरपराक्रमः प्रथितमहितध्वंसो दक्षाध्वरप्रभृतिष्वसौ ।&lt;br&gt;&#xA;स्वयमिह सुखारातिः स्वर्गापवर्गविघातकः क्षणरुचिपदं क्षान्त्या गच्छत्यमर्षहुताशनः ॥ ७७ ॥&lt;br&gt;&#xA;नारदः - सर्वगुणातिशायिनी खल्वियं क्षान्तिः । यन्न किंचिदपि स्वावष्टब्धं केनाप्यवद्येन योजयति । तथा हि,&lt;br&gt;&#xA;विबुधमहिते मेरावैरावणः करटी मुहुः कषतु करटं कण्डूलं स्वं क्षरन्मदकर्दमम् ।&lt;br&gt;&#xA;भजतु च तटक्रीडां पीडाभिसन्धिरसौ दृढं न तु मलिनता नापि क्षोभः क्षमाभृति संभृतः ॥ ७८ ॥&lt;br&gt;&#xA;तुम्बुरुः - भगवन् दुर्जयोऽसौ कोपः । कथं नाम विजितमिति विस्मयाविष्टं चेतः ।&lt;br&gt;&#xA;नारदः - न वयमिह विस्मयामहे । यतः&lt;br&gt;&#xA;न शापो नाभिचरणं न वह्निर्न विषं तथा । नास्त्राणि न च शस्त्राणि यथा तीक्ष्णतमा क्षमा ॥ ७९ ॥&lt;br&gt;&#xA;ततश्च,&lt;br&gt;&#xA;अहार्येण कदाप्यन्यैरसंहार्येण केनचित् । तितिक्षाकवचेनैव सर्वं जयति संवृतः ॥ ८० ॥&lt;br&gt;&#xA;तथा हि,&lt;br&gt;&#xA;प्रतिघोऽयमसह्यविस्फुलिङ्गैः प्रलयोदीर्णहुताशनप्रकाशः ।&lt;br&gt;&#xA;अमृतोदधिसंप्लुतिप्रथिम्ना क्षमया क्षिप्रमभूदसावलक्ष्यः ॥ ८१ ॥&lt;br&gt;&#xA;(विचिन्त्य) कथमिह विवेकभूभृतः सांग्रामिकविहारशेषः संपत्स्यते । अथ वा,&lt;br&gt;&#xA;मदनक्रोधलोभानां निपाते मोहभूपतिः । योधयिष्यति यं कञ्चित् स्वयं वा योद्धुमर्हति ॥ ८२ ॥&lt;br&gt;&#xA;तुम्बुरुः - भगवन्! अलङ्घनीयस्वभावः खल्वभिनिवेशः । येन प्रत्यक्षितबलपराक्रमेऽपि विवेके प्रतिहतमनोरथस्यापि महामोहस्य पुनर्विजिगीषा विजृम्भते । श्रुतं किल महाभारते - &amp;lsquo;हते भीष्मे&amp;rsquo; इत्यादि । (अन्यतो निर्वर्ण्य)&lt;br&gt;&#xA;कामादिनिधने दृष्टे कैमुत्यमपरामृशन् । क इवासीदति क्षुद्रः कश्चिदेष रणाङ्कणम् ॥ ८३ ॥&lt;br&gt;&#xA;नारदः - सखे! प्रख्यातनामा खल्वसावगणितपरहृदयशल्यः शल्य इव सन्नह्यति । तथा हि,&lt;br&gt;&#xA;अवधीरयिता महत्तराणामवलेपोऽयमयन्त्रितस्वभावः ।&lt;br&gt;&#xA;परकीर्तिवधूनिराचिकीर्षासुभगंभावुकबाहुरुज्जिहीते ॥ ८४ ॥&lt;br&gt;&#xA;सर्वधा तावन्मोघोद्योग एव भविष्यत्ययमपि मोहसचिवः । तथा हि,&lt;br&gt;&#xA;दर्पस्येह दृढप्रतिष्ठितमदोदग्रैर्विवेकाग्रतो डिम्भक्षोभकडम्भरस्थपुटितारम्भैरलं सम्भ्रमैः ।&lt;br&gt;&#xA;मृग्यं केसरिणो विधित्सितरणे रङ्कौ परं कौतुकं क्रीडाखण्डितचण्डवारणघटातन्त्रस्वतन्त्रश्रियः ॥ ८५ ॥&lt;br&gt;&#xA;तुम्बुरुः - (साश्चर्यम्) भगवन्! किमयमिदानीं मेघनाद इव तिरस्करिणीं विद्यामास्थितः, यदसाविदानीमेवास्माभिः दृष्टः, क्षणान्तरे न दृश्यते ।&lt;br&gt;&#xA;नारदः - (सहर्षं विहस्य) तस्यैव मेघनादस्य लक्ष्मणेनेव परप्रयुक्ता खल्वियमस्य तिरस्करिणी ।&lt;br&gt;&#xA;अभिजनधनविद्यावृत्तदाक्ष्यादिरूपैः उपधिभिरयमेकोऽनेकधा जृम्भमाणः ।&lt;br&gt;&#xA;पृथुमहिमविवेकप्रेक्षणादुत्पतन्त्या प्रसभमधिकदृष्ट्या प्रापितो वीरशय्याम् ॥ ८६ ॥&lt;br&gt;&#xA;तुम्बुरुः - (ससंभ्रमाद्भुतम्)&lt;br&gt;&#xA;काचैषा कलियुगताटकेव भीमा धिक्कष्टं कृतकलहेयमभ्यसूया ।&lt;br&gt;&#xA;आसीदत्यभिपतति स्वयं विवेकं तामेतां द्यति मुदिता समग्रभूमा ॥ ८७ ॥&lt;br&gt;&#xA;नारदः - (सहर्षम्) दर्पनिधनमसहमानेयमसूयाराक्षसी देहिनीव भैमरथी रणमुखमागत्य दैवयोगेन दीर्घनिद्रामासादिता । तुम्बुरुः - अहो दुर्निरोधा खलु भगवती भवितव्यता ।&lt;br&gt;&#xA;आत्यन्तिकीमभिजनादिभिरप्रधृष्यां तृष्णादिभिः प्रियतमाभिरिहोपगूढाः ।&lt;br&gt;&#xA;दर्पादयः क्षितितले दधति प्रसुप्तिं वीराः स्वयं विधिवशादुपशान्तवैराः ॥ ८८ ॥&lt;br&gt;&#xA;नारदः - सखे! न खल्विदमद्भुतं यन्निरवधिकपौरुषाणामप्यनतिक्रमणीया नियतिरिति । एतस्यैव खल्वियमुदाहृतिः -&lt;br&gt;&#xA;इतरेतराभ्यधिकभीमविक्रमाः पुनरुच्यमानमधुकैटभादयः ।&lt;br&gt;&#xA;प्रविशन्त्युदग्रविगलन्मदग्रहाः त इमे विपत्तिमिह मोहमन्त्रिणः ॥ ८९ ॥&lt;br&gt;&#xA;(अन्यतोऽवलोक्य) अहो महदिदमापतितमिदानीमप्रतिद्वन्द्वं द्वन्द्वयुद्धम् । इह हि,&lt;br&gt;&#xA;अतिबलेन विवेकमहीभृता निरवशेषितमन्त्रिगणः क्षणात् ।&lt;br&gt;&#xA;अहह मोहमहीपतिराहवे सपदि राघवशत्रुरिवोत्थितः ॥ ९० ॥&lt;br&gt;&#xA;अत्र चायमहितबलनिर्मूलनसमुन्मीलितसमरसंरम्भः स्वयमिह समायाति सुरगणसंस्तूयमानवैभवः सुमतिवल्लभः । अयं हि,&lt;br&gt;&#xA;मर्यादातीतवादद्विरदमृगपतिर्वक्रतर्काद्रिवज्रः प्रत्यग्वैमुख्यतूलप्रलयदिनमरुद्भ्रान्तिवीरुद्दवाग्निः ।&lt;br&gt;&#xA;कामक्रोधाहितार्क्ष्यः कलिकलुषकथाकालरात्रिप्रभातं मोहावश्यायभानुर्विहरति समिति व्यक्तवेगो विवेकः ॥ ९१ ॥&lt;br&gt;&#xA;तुम्बुरुः - (सहर्षाद्भुतम्) भगवन्! इदं पुनरिह महामोहस्य मौलिताडनम् । अत्र हि,&lt;br&gt;&#xA;निरुद्धरिपुडम्बरो निगमघोषनिष्पादितप्रतिश्रुतिरनुद्रुतप्रलयसिन्धुधीरध्वनिः ।&lt;br&gt;&#xA;त्रिवर्गपुटभेदनप्रथमकम्पकर्णेजपो विवेकसुभटाग्रतो विजयदुन्दुभिस्ताड्यते ॥ ९२ ॥&lt;br&gt;&#xA;नारदः - सखे! नूनमिदानीमत्यासन्नो विवेकस्य मनोरथलाभः । अत्र हि,&lt;br&gt;&#xA;दुराशादुर्मानच्छलनमदमात्सर्यकुहनापरीवादद्रोहप्रभृतिपरिवारस्तुतगतिः ।&lt;br&gt;&#xA;मनीषासारथ्यप्रमुदितविवेकप्रतिमुखं महामोहः क्रुद्धः स्वयमयमुपायाति समरम् ॥ ९३ ॥&lt;br&gt;&#xA;अपि च,&lt;br&gt;&#xA;प्रत्यासन्नं प्रतिभटमिह प्रत्युदेता विधत्ते गाढामर्षस्फुरणकुटिलान् कार्मुके दृष्टिपातान् ।&lt;br&gt;&#xA;दूरोद्धूतस्वपरनियतिं दुर्मतिं प्रेक्षमाणो रागाभिख्यं दुरितजलधिं गाहते मोहवीरः ॥ ९४ ॥&lt;br&gt;&#xA;तम्बुरुः - (सभयसंभ्रमाद्भुतम्) भगवन्! अतिघोरवृत्तिरसौ रथयूथवीधिकापथेन रणाङ्गनमवतीर्णः ।&lt;br&gt;&#xA;उद्भटकबन्धताण्डवमुन्मदभारुण्डतुण्डहृतमुण्डम् ।&lt;br&gt;&#xA;रणभूमिमण्डलमसौ मण्डलमिह चरति मोहदण्डेशः ॥ ९५ ॥&lt;br&gt;&#xA;अपिच,&lt;br&gt;&#xA;पातालक्षिप्तसिन्धुः प्रशकलितकुलक्ष्माभृदुत्कीलभूमिर्निर्धूतादित्यचन्द्रद्युतिगणनिबिडध्वान्तनीरन्ध्रदिक्कः ।&lt;br&gt;&#xA;वेधस्सौधप्रभेदी विघटितपवनस्कन्धपर्यस्ततारः प्रारब्धोऽसौ विवेकप्रतिरथिनि महानाहवे मोहवेगः ॥ ९६ ॥&lt;br&gt;&#xA;नारदः - (सहर्षसंभ्रमम्) सखे! दिष्ट्या वर्धसे । पश्य पश्य ।&lt;br&gt;&#xA;अप्रत्यूढचरः सुरासुरगणैरक्षोभितो राक्षसैरद्य प्रत्यवरुद्धवैरिसमरोत्सेके विवेकेश्वरे ।&lt;br&gt;&#xA;स्वस्थप्रत्ययितव्यदोषमलिनस्वर्वासदुर्वासनामूलच्छेदविलीयमानमहिमा मोहस्य मोघस्स्यदः ॥ ९७ ॥&lt;br&gt;&#xA;अहह,&lt;br&gt;&#xA;विवेकाशनिवेगेन महामोहविषद्रुमः । पतितः क्ष्मातले दिष्ट्या द्वितीय इव कैटभः ॥ ९८ ॥&lt;br&gt;&#xA;तुम्बुरुः - हन्त!&lt;br&gt;&#xA;जागर्त्यद्भुतमुद्भटं यदधुना वीरव्रतैकव्रती विष्वग्वृत्तिविवेकदेवविशिखस्कन्धैरवस्कन्दितः ।&lt;br&gt;&#xA;मोहः प्रापितमूर्छनो मुनिगणप्रद्विष्टदैत्यप्रियो धिक्कष्टश्रुतिघट्टितश्रुतिरसौ बुद्ध्वा पुनर्युध्यते ॥ ९९ ॥&lt;br&gt;&#xA;नारदः - (सहर्षसंभ्रममुत्तरीयाजिनमुद्धून्वन्) अहह निपातितः पुनरसौ निष्प्रतिघवृत्तिना महामोहस्सुमतिवल्लभेन ।&lt;br&gt;&#xA;जितं कार्तयुगैर्धर्मैर्जितं शमदमादिभिः । महता यद्विवेकेन महामोहः पराहतः ॥ १०० ॥&lt;br&gt;&#xA;भवतु सब्रह्मता । भवतु सब्रह्मता । (सर्वतः परिक्रामति ।)&lt;br&gt;&#xA;तुम्बुरुः - (सहर्षम्)&lt;br&gt;&#xA;निखिलसुभटश्लाघारेखाविलङ्घनजाङ्घिको निरवधिबलो मोहः क्रीडन्ननुत्तरणे रणे ।&lt;br&gt;&#xA;विविधनिगमग्रामस्थेयाद्विवेकमहीभृतो विपदमधुना वीरादरमादिदंप्रथमां गतः ॥ १०१ ॥&lt;br&gt;&#xA;अपि च,&lt;br&gt;&#xA;दिनकर इव दीव्यन् दृष्टशक्तिस्तथाऽसौ मुनिपरिषदभीष्टे मोहभङ्गे विवेकः ।&lt;br&gt;&#xA;समतनुत यथैकः साधुपीडोद्यतानां रजनिचरपतीनां राघवो दीर्घनिद्राम् ॥ १०२ ॥&lt;br&gt;&#xA;(नेपथ्ये) हा महाराअ, हा दुम्मइजीविएसर, हा णिहिळजणमोहण, कहिं गओसि? बंदिग्गाहं गहिआहिं णूणं संभरिअगुरुवेराहिं बंदिग्गाहं गहीदो मम णाहो ताहिं तिअसमहिळाहिं । [हा महाराज! हा दुर्मतिजीवितेश्वर! हा निखिलजनमोहन! कुत्र गतोऽसि? बन्दिग्राहं गृहीताभिर्नूनं संभृतगुरुवैराभिर्बन्दिग्राहं गृहीतो मम नाथस्ताभिस्त्रिदशमहिलाभिः ।]&lt;br&gt;&#xA;नारदः - सखे! हन्त हन्त! प्रतिबुद्धा दुर्मतिस्सोरस्ताडनं स्वयं विलपति ।&lt;br&gt;&#xA;(पुनर्नेपथ्ये) बाहिअजणेहिं सत्थं दीहमग्गं तुए पक्कंतेण दीणदसासंतत्तो दइअजणो णाह किंति संच्चत्तो? [बाह्यजनैस्सार्धं दीर्घमार्गं त्वया प्रक्रान्तेन दीनदशासंतप्तो दयितजनो नाथ किमिति संत्यक्तः ।]&lt;br&gt;&#xA;नारदः - सखे! अश्रुतपूर्वमिदमाकर्णितम् ।&lt;br&gt;&#xA;तुम्बुरुः - भगवन्! अयं खलु सुरासुरसमरनाटकसूत्रधारस्य भगवतस्सूत्ररचनापरिपाकः ।&lt;br&gt;&#xA;नारदः - हतजीवजीवितेशां विषादमूर्छादिलुप्तनिश्वासाम् ।&lt;br&gt;&#xA;तृष्णादयस्सकुल्या दुर्मतिमभितो निपत्य विलपन्ति ॥ १०३ ॥&lt;br&gt;&#xA;(निष्प्रतिघातः) दुष्परिहरः खल्वसौ दारुणो नियतिपरिणामः । यतः,&lt;br&gt;&#xA;आकर्ण्य चामरभृताममराङ्गनानां मञ्जूनि तानि मणिकङ्कणशिञ्जितानि ।&lt;br&gt;&#xA;शृण्वन्नसौ विलपितानि निजप्रियाणां मोहः प्रयात्यपुनरुन्मिषिताय निद्राम् ॥ १०४ ॥&lt;br&gt;&#xA;तुम्बुरुः - भगवन्! महाप्राणोऽसावद्यापि निद्राति मूर्छति निमिषति वेति संशयडोलामधिरूढोऽस्मि ।&lt;br&gt;&#xA;नारदः - भवतु दृष्टं तावदेतावत् । शिष्टमपि यथागमं द्रक्ष्यावः । अयं पुनरत्र मधुकैटभादिमहासुरनिरसनप्रकाशितप्रभावो महापुरुष इव विजितमहामोहो विबुधपतिभिरभिष्टूयते सुमतिपतिः ।&lt;br&gt;&#xA;तुम्बुरुः - भगवन्! इदमस्य विक्रमप्रीणितवियच्चरगणप्रयुक्तं वीराभिषेकमङ्गलम् । यदेतत्,&lt;br&gt;&#xA;अमुष्य दृढविक्रमद्रुतनिपीतमोहाम्बुधेर्विवेकनृपतेरसौ विनयसंनते मूर्धनि ।&lt;br&gt;&#xA;परप्रणिधिपक्त्रिमस्थिरसुखापवादोद्गतिप्रतिप्रसवसौरभा पतति पुष्पवृष्टिर्दिवः ॥ १०५ ॥&lt;br&gt;&#xA;नारदः - सखे! संप्रति चिरप्रार्थितमहासमरसंदर्शनेन सन्तोषितं चक्षुः । तदिह भवता परिविवाहयिषितहर्षप्रकर्षेण विश्वेषु भुवनेषु विवेकविजयो विश्रावयितव्यः । अहं तु प्रशमितप्रतिपक्षं स्ववशीकृतहृषीकगणं सुमतिसहायं महाराजं समयोपनतसार्वभौमपदाभिषेकं सौस्नातिकवृत्त्या संभाव्य समाधिसप्ततन्तुसाहाय्यकेन संतोषयितुमात्मानमिच्छामि ।&lt;br&gt;&#xA;[इति निष्कान्तौ ।]&lt;br&gt;&#xA;इति श्रीकवितार्किकसिंहस्य सर्वतन्त्रस्वतन्त्रस्य श्रीमद्वेङ्कटनाथस्य श्रीमद्वेदान्ताचार्यस्य कृतिषु सङ्कल्पसूर्योदयनाटके (मोहादिपराजयो नाम) अष्टमोऽङ्कः ।&lt;/p&gt;</description>
    </item>
    <item>
      <title>09</title>
      <link>https://vishvAsa.github.io/rAmAnujIyam/kAvyam/rUpakam/sankalpa-sUryodayaH/mUlam/09/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAnujIyam/kAvyam/rUpakam/sankalpa-sUryodayaH/mUlam/09/</guid>
      <description>&lt;p&gt;नवमोऽङ्कः&lt;br&gt;&#xA;(नेपथ्ये)&lt;br&gt;&#xA;मोहाकूपारकुक्षिंभरिरयमनघो मुक्तिवीरुत्प्ररोहः प्रज्ञासौधैकदीपः प्रतिसमयकथातूलवातूलवेगः ।&lt;br&gt;&#xA;दुःखद्वारोपरोधस्थिरतरपरिघो दूरतः प्रत्युपैति क्रूरक्रोधाशुशुक्षण्युपशमनसुधासारसेको विवेकः ॥ १ ॥&lt;br&gt;&#xA;[चूलिका ।]&lt;br&gt;&#xA;[ततः प्रविशति राजा व्यवसायश्च ।]&lt;br&gt;&#xA;राजा - (सहर्षबहुमानम्) सेनापते! अद्य खलु मया त्वत्पुरस्कारेण निर्जितः सर्वदोषप्रसूतिः मधुकैटभादिभिर्महासुरैः महद्भिरपि देवैः दुर्जयो महामोहः ।&lt;br&gt;&#xA;व्यवसायः - देव! वयं हि भवतो वाहनादिवदुपकरणमात्रम्, प्राधान्यं तु सर्वत्र भवत एव । अनुस्मरतश्च ते तादृशं समरविहारमद्यापि विस्मयाविद्धं मे मानसम् । तदा खलु,&lt;br&gt;&#xA;न भ्रूरभज्यत न च भ्रकुटी निबद्धा नैवारुणं प्रकृतितो नयनाञ्चलं ते ।&lt;br&gt;&#xA;कुत्राभवन्निति न वेद्मि भवत्प्रतीपाः चण्डद्युतावुदयतीव तमःप्रबन्धाः ॥ २ ॥&lt;br&gt;&#xA;किं च,&lt;br&gt;&#xA;त्रिगुणात्मिकया तिरस्करिण्या स्थगयामास शुभं य एष मोहः ।&lt;br&gt;&#xA;स बभूव तदा त्वदाभिमुख्ये दिवसारोपितदीपनिष्प्रकाशः ॥ ३ ॥&lt;br&gt;&#xA;अद्य तु,&lt;br&gt;&#xA;लम्बालकैरविरलक्षरदश्रुपूरैः म्लानैरपत्रतिलकैर्वदनारविन्दैः ।&lt;br&gt;&#xA;शंसन्ति शौर्यविभवं भुजशालिनस्ते मोहावरोधसुदृशो मुषिताङ्गरागाः ॥ ४ ॥&lt;br&gt;&#xA;विवेकः - (सान्तस्तोषम्) स्वयंप्रवृत्तस्वतन्त्रकृत्ये किं परतन्त्रानस्मान् प्रशंससि? तथा हि,&lt;br&gt;&#xA;वायुर्दोधूयते यद्यदयमुडुगणो बंभ्रमीति द्रुतं खे तेजो जाज्वल्यते यद्यदपि न जलधिर्माधवीं दोधवीति ।&lt;br&gt;&#xA;भूर्यद्वा बोभवीति स्थिरचरधृतये तच्च तादृक्च सर्वं स्वायत्ताशेषसत्तास्थितियतनपरब्रह्मलीलोर्मिचक्रम् ॥ ५ ॥&lt;br&gt;&#xA;किं च,&lt;br&gt;&#xA;यथाधिकरणं प्रभुर्यजनदानहोमार्चनाभरन्यसनभावनाप्रभृतिभिस्समाराधितः ।&lt;br&gt;&#xA;फलं दिशति देहिनामिति हि संप्रदायस्थितिः श्रुतिस्मृतिगुरूक्तिभिर्नयवतीभिराभाति नः ॥ ६ ॥&lt;br&gt;&#xA;ततश्च,&lt;br&gt;&#xA;प्रभुणैव सर्वजगदुद्भवस्थितिप्रलयप्रवाहपरिरब्धकेलिना ।&lt;br&gt;&#xA;अहमस्त्रमन्त्रपरिमृष्टदर्भवद्गमितः स्ववध्यनिधने निमित्तताम् ॥ ७ ॥&lt;br&gt;&#xA;व्यवसायः - देव! विक्रमादपि गरीयांस्तवासौ विनयगरिमा । (साद्भुतरोमाञ्चम्) देव!&lt;br&gt;&#xA;दर्पोदग्रनियुद्धतावकभुजानिर्घातपातोदितस्फारासृक्परिवाहगद्गदरवो मोहः पतन्नग्रतः ।&lt;br&gt;&#xA;अद्यापि स्मृतिमभ्युपैति मथनक्षोभक्षरद्गैरिकस्रोतःसंप्लुतमन्दरक्षितिधरक्षेपक्षणाक्षेपकः ॥ ८ ॥&lt;br&gt;&#xA;इह पुनरिदानीं विश्वविख्यातवीरायितस्य ते विभूतिसमुचितं किमपि मङ्गलमाचरणीयम् । अद्य तु,&lt;br&gt;&#xA;युक्तायुक्तवितर्कदक्षमतिभिर्युष्मद्भटैरुद्भटैर्निर्धूताखिलशल्यकण्टकततिर्नैश्रेयसी पद्धतिः ।&lt;br&gt;&#xA;मोहध्वंसधुरन्धरस्य तव तु त्रय्यन्तपीठे महत्यासीदत्यभिषेकमङ्गलविधेरभ्यर्हितोऽयं क्षणः ॥ ९ ॥&lt;br&gt;&#xA;राजा - सेनापते! मैवं वादीः । अनिष्पन्नसमाधौ पुरुषे कथमहमभिषेक्तव्यः । तथा हि,&lt;br&gt;&#xA;करणहरिणश्रेणीदूरापकर्षणदारुणां कलुषतपनस्फायन्मायानिदाघविजृम्भिताम् ।&lt;br&gt;&#xA;विषमविषयास्वादोत्कण्ठामयीं मृगतृष्णिकां मुनिरतिपतन्मुक्तिद्वारं गवेषयते मुहुः ॥ १० ॥&lt;br&gt;&#xA;प्रक्रान्तमात्रा खल्विदानीं परब्रह्मोपलब्धिः । परिनिष्पत्तिस्तु दुर्लभेति परिपश्यामि । तथा हि,&lt;br&gt;&#xA;कथमद्य निरालम्बं कर्मशृङ्खलितः पुमान् । आरोहतु दुरारोहं समाधिगगनस्थलम् ॥ ११ ॥&lt;br&gt;&#xA;(विचिन्त्य) अस्त्वेवं तावत् -&lt;br&gt;&#xA;सत्त्वोदग्रसमग्रनन्दथुभुवस्सालम्बनध्यानतः शुद्धे चेतसि यद्यपि प्रभुरिहादृश्यो दरीदृश्यते ।&lt;br&gt;&#xA;प्रत्यग्वस्तुविशेष्यवर्ष्मणि पुनस्तस्मिन् दृढप्रेक्षिते नाथस्सोऽहमहं स इत्यपि गिरो नाध्यासमध्यासताम् ॥ १२ ॥&lt;br&gt;&#xA;व्यवसायः - देव! अद्यापि कथमध्यासः । पुरुषः खल्विदानीं स्वशरीरे स्वात्मबुद्धिं विहाय स्वात्मनि परशरीरत्वबुद्धिमनुरुन्धे ।&lt;br&gt;&#xA;राजा - हन्त! सिद्धप्रायमपि सर्वं सान्तश्शल्यमिवाद्य संदृश्यते । तथा हि,&lt;br&gt;&#xA;तत्त्वज्ञाने विशुद्धे शमयति दुरितारम्भमात्मावधाने व्यक्ताकृष्टेतराक्षे विरमति च मनोवानरे चापलात्स्वात् ।&lt;br&gt;&#xA;भस्मच्छन्नाग्निकल्पः परपरिभवनाद्यागमे दीप्यमानः श्लक्ष्णस्संस्कारसारश्शिथिलयति शनैरुज्जिहानं समाधिम् ॥ १३ ॥&lt;br&gt;&#xA;अपि च,&lt;br&gt;&#xA;क्रमपक्त्रिमकर्मजागरूकस्थिरसंस्कारनिरुध्यमानचित्तः ।&lt;br&gt;&#xA;स्मरति प्रणिधातुमेकतानो बहिरर्थान्विवशः पितामहोऽपि ॥ १४ ॥&lt;br&gt;&#xA;तथाऽपि स्वतन्त्रानुग्रहदत्तहस्तेन मया कदाचिदपि न स्खलितव्यम् । संभावितस्खलितं च सिषाधयिषितम् ।&lt;br&gt;&#xA;बहुरपि लघुः प्रत्यक्चि(त्ता)न्ता बहिर्विषयाटवीविहृतिचटुलं चेतो रोद्धुं कथं प्रभविष्यति ।&lt;br&gt;&#xA;अनिभृततटक्रीडोत्कण्ठाविजृम्भितसंभ्रमे कलभचरणे लूतातन्तुः कथं निगलायते ॥ १५ ॥&lt;br&gt;&#xA;व्यवसायः - महाराज! किमिह पुनः प्रत्यूहशङ्कया ।&lt;br&gt;&#xA;स्वयमिह विपदो वा स्वप्नवत्संपदो वा नियतिविपरिवृत्तौ नेमिवृत्त्या भवन्त्याम् ।&lt;br&gt;&#xA;शतमपि विशयानां शस्त्रवच्छातयन्ती नयनिगमसमीची नव्यतिस्ते मतिस्ते ॥ १६ ॥&lt;br&gt;&#xA;राजा - सेनापते! सिद्धमपि सर्वं साध्यशेषावमर्शनादसत्कल्पमिवाभाति । अद्य हि,&lt;br&gt;&#xA;अपि निर्मुक्तजीवानां कामादीनां बलीयसाम् । अविद्या कर्मसंज्ञा तु मृतसञ्जीविनी स्थिता ॥ १७ ॥&lt;br&gt;&#xA;व्यवसायः - महाराज! त्वत्प्रसादादेषाऽपि न स्थास्यति ।&lt;br&gt;&#xA;राजा - (सानुशयम्) अहितनिवहवन्या हन्त सन्तन्यमाना कथमियमपचेतुं कल्पकोट्याऽपि शक्या ।&lt;br&gt;&#xA;व्यवसायः - इत्थमेव - दहति निरवशेषं देवसंभूतिरेनां युगपदिह समिद्धो योगकल्पान्तवह्निः ॥ १८ ॥&lt;br&gt;&#xA;न च तदुत्पत्तिरपि कथं भवित्रीति शङ्कनीयम् । यत ईदृगवस्थः पुरुषः -&lt;br&gt;&#xA;सत्कारकालकूटं तरुणीकुणपं सभाभुजङ्गीं च ।&lt;br&gt;&#xA;परिहरति राजधानीकुम्भीपाकं च गुप्तमाहात्म्यः ॥ १९ ॥&lt;br&gt;&#xA;अपि च,&lt;br&gt;&#xA;मुकुन्दे निक्षिप्य स्वभरमनघो मुक्तवदसौ स्वतन्त्राज्ञासिद्धां स्वयमविदितस्वामिहृदयः ।&lt;br&gt;&#xA;परित्यागे सद्यः स्वपरविविधानर्थजननादलङ्घ्यामा मोक्षादनुसरति शास्त्रीयसरणिम् ॥ २० ॥&lt;br&gt;&#xA;ततश्च,&lt;br&gt;&#xA;अनघमतिरनुज्झन्नाश्रमादिव्यवस्थां हरिचरणसपर्यास्वादतुष्टो मनीषी ।&lt;br&gt;&#xA;अवतरति विरक्त्या गाढमालिङ्गितोऽसौ मुषितनिखिलखेदे मुक्तिघण्टापथेऽस्मिन् ॥ २२ ॥&lt;br&gt;&#xA;इदमपि यथावत्प्रतिसन्धातव्यम् ।&lt;br&gt;&#xA;संसाराख्यज्वलनभसितीभूतसञ्जीवनार्हा धर्मोत्पत्तिप्रथितविभवा धार्यमाणा गिरीशैः ।&lt;br&gt;&#xA;गम्भीरत्वादकलुषगतिर्गम्यतीर्थोपपन्ना गङ्गेवान्या पुरुषजलधिं गाहते विष्णुभक्तिः ॥ २२ ॥&lt;br&gt;&#xA;अपि च, शान्तमेव रसमेकं शरणयतो मनीषिणः पुनरपि संप्रति रसान्तराण्यपि पुष्णातीव विष्णुभक्तिः । तथा हि,&lt;br&gt;&#xA;जुगुप्सां देहादौ विषयरसभोगेषु हसनं प्रकोपं निद्रादौ परपरुषवादादिषु भयम् ।&lt;br&gt;&#xA;शुचं योगालाभे फलपरिणतौ विस्मयमपि प्रयच्छत्युत्साहं दुरितविरतौ ब्रह्मणि रतिम् ॥ २३ ॥&lt;br&gt;&#xA;न चात्र महाराजेन संस्कार(शेषितस्य)शेषतस्समाधिप्रत्यूहः शङ्कनीयः । यतः,&lt;br&gt;&#xA;पृथुकतरुणप्रायावस्थाव्यवस्थितसञ्चया बहुलनिगमप्रत्यादिष्टा बहिर्मुखवासना ।&lt;br&gt;&#xA;पटुतरदृढप्रत्याहारक्रियापरिपक्त्रिमा ज्वलति महति ज्योतिष्यन्तर्लयं प्रतिपत्स्यते ॥ २४ ॥&lt;br&gt;&#xA;अद्य च,&lt;br&gt;&#xA;प्रत्यक्तत्त्वसतत्त्ववेदनसुखप्रत्यूहसिद्धिप्रदैः क्षुद्रैः केवलकालयापनपरैरन्यैरनाकृष्टधीः ।&lt;br&gt;&#xA;मुक्तिद्वारकवाटिकाविघटनध्वानप्रतिश्रुन्निभैरध्यक्षीकृतसत्पथैर्मुनिरसौ मन्त्रैर्धृतिं विन्दति ॥ २५ ॥&lt;br&gt;&#xA;राजा - सेनापते! संप्रधारयताऽपि त्वदुक्तं त्वराधिक्यात्प्रचलितेनेव मया नानुभूयते । यावदिह पुरुषस्य निःश्रेयसोपायमविकलं न निष्पादयामि, यावद्वा प्रियाप्रियेषु सुकृतदुष्कृते न सङ्क्रमयामि, न तावन्निद्रामाद्रिये । अद्य तु,&lt;br&gt;&#xA;कामातङ्कमतीत्य कोपदहनं निर्वाप्य वित्तस्पृहावेतालीं व्यवधूय बान्धवकथागर्तं समुत्तीर्य च ।&lt;br&gt;&#xA;सङ्गोत्तंसितवासनासहचरस्संसारकाराकुटीनिष्क्रान्तिक्रमपादुकां तनुमनुद्विग्नो मुनिः क्षाम्यति ॥ २६ ॥&lt;br&gt;&#xA;व्यवसायः - महाराज! मैवमाशङ्केथाः ।&lt;br&gt;&#xA;स्वापोद्बोधव्यतिकरनिभे भोगमोक्षान्तराले कालं कञ्चिज्जगति विधिना केनचित्स्थाप्यमानाः ।&lt;br&gt;&#xA;तत्त्वोपायप्रभृतिविषये स्वामिदत्तां स्वनिष्ठां शेषां कृत्वा शिरसि कृतिनः शेषमायुर्नयन्ति ॥ २७ ॥&lt;br&gt;&#xA;ततश्च,&lt;br&gt;&#xA;सिद्धप्रायसमीहितस्य वितथोदर्को वितर्कः पुनः स्थूलाभ्यूहविसंस्थुलस्थितिमतामत्के चमत्कारिणः ।&lt;br&gt;&#xA;दूरीकृत्य बलात्त्वया रिपुचमूदुर्वारदर्वीकरान् किञ्चिन्न्यूनमनोरथेन कृतिना किं नाम सञ्चिन्त्यते ॥ २८ ॥&lt;br&gt;&#xA;राजा - (विचिन्त्य) अस्तु तावदेवम् -&lt;br&gt;&#xA;विमुक्तिपथदेशिकैर्वितथवृत्तिवैदेशिकैर्विमृष्टशुकशौनकप्रभृतिभाषितैरुज्झितम् ।&lt;br&gt;&#xA;भिषज्यति भवं प्रभौ पितरि शेषिणि श्रीपतावपथ्यविनिवर्तकं किमपि भद्रमभ्यर्थये ॥ २९ ॥&lt;br&gt;&#xA;अद्य च,&lt;br&gt;&#xA;जननविलयवृत्त्या जाङ्घिकस्यास्य जन्तोः समयमवमृशन् नस्तिष्ठति श्रीसहायः ।&lt;br&gt;&#xA;प्रभुरयमनुकम्पानिघ्ननिर्विघ्नलीलः प्रजनयतु समाधिं स्वात्मनैव स्वल(क्ष्य)क्षम् ॥ ३० ॥&lt;br&gt;&#xA;तद्वयमत्यासन्नेन महोदयेन पुरुषमभिनन्दयितुं प्रतिष्ठेमहि । (नूपुररवमाकर्ण्य) का पुनरिहेदानीं चरणकमलकलहंसायमानमणिनूपुररवेणामृतमिव शृण्वतां कर्णेप्वभिवर्षति?&lt;br&gt;&#xA;(नेपथ्ये) भट्टिणि! दिट्ठिआ वढ्ढसि । मोहं जेऊण पडिणिवुत्तो महाराओ । ता इदो इदो भट्टिणी। [भर्त्रि! दिष्ट्या वर्धसे । मोहं जित्वा प्रतिनिवृत्तो महाराजः । तदित इतो भर्त्री ।]&lt;br&gt;&#xA;राजा - (कर्णं दत्त्वा) सेनापते! तदिदं प्रणिधानसिद्ध्या पुरुषमभिनन्दयितुं प्रतिष्ठमानान्नः प्रथमोपस्थितं मङ्गलम् । यदसावभिमुखमायाति मङ्गलदेवतेव महागुणा देवी ।&lt;br&gt;&#xA;[ततः प्रविशति सुमतिः चेटी च ।]&lt;br&gt;&#xA;चेटी - भट्टिणि! एसो महाराओ सेणावइणा सह इदो भट्टिणीए आअमणं पडिवाळअंतो चिठ्ठइ । ता तुरिअं एव्व उवसप्पदु भट्टिणी । [भत्रि! एष महाराजस्सेनापतिना सह इतो भर्त्र्या आगमनं प्रतिपालयन् तिष्ठति । तस्मात् त्वरितमुपसर्पतु भर्त्री ।]&lt;br&gt;&#xA;सुमतिः - (उपसृत्य) जेदु महाराओ।&lt;br&gt;&#xA;गअणंमि अच्चराणं जएण तुंहाण जणिअतोसाणम् । वीणा मे पिअमहुरं पहरिसगीअं सुणावेइ ॥ ३१ ॥&lt;br&gt;&#xA;[जयतु महाराजः।&lt;br&gt;&#xA;गगनेऽप्सरसां जयेन युष्माकं जनिततोषाणाम् । वीणा मे प्रियमधुरं प्रहर्षगीतं श्रावयति ॥ ३२ ॥]&lt;br&gt;&#xA;राजा - देवि ! जितं मया, यस्य भवत्या जयशब्दः प्रयुज्यते ।&lt;br&gt;&#xA;व्यवसायः - देवि! किमत्राश्चर्यम्, यत् त्वत्प्रियेण जितं जेष्यते चेति? कस्तावदतः परं निस्तार इति तु निर्धारणीयम् ।&lt;br&gt;&#xA;सुमतिः - सेणावई! कज्जसेसणिव्वहणम्मि णिव्वूढसमरकज्जो महाराओ एव्व पमाणम् । [सेनापते! कार्यशेषनिर्वहणे निर्व्यूढसमरकार्यो महाराज एव प्रमाणम् ।&lt;br&gt;&#xA;राजा - देवि! मैवं मय्येव भारमारोपयेथाः । अस्ति खलु सर्वधुरीणः (कश्चित्) सर्वजगदन्तर्यामी पुरुषः । तथा हि,&lt;br&gt;&#xA;आधेयत्वप्रभृतिनियमैरादिकर्तुः शरीरं सत्तास्थेमप्रयतनफलेष्वेतदायत्तमेतत् ।&lt;br&gt;&#xA;विश्वं पश्यन्निति भगवति व्यापकादर्शदृष्टे गम्भीराणामकृतकगिरां गाहते चित्तवृत्तिम् ॥ ३२ ॥&lt;br&gt;&#xA;व्यवसायः - एतदेव तत्त्वम् । तथाऽपि तन्निबन्धनं किञ्चिदहमध्यवस्यामि । कर्मनिगलयन्त्रितस्य हि पुरुषस्य कालक्षेपरहितकल्याणनिर्वहणाय कश्चित्समाधिकदरिद्रः समाधिराधातव्यः । तदुपसंपत्तये चासौ समयनियतसाधिष्ठसूक्ष्मसन्मन्त्ररहस्यवेदिना पुनरपि दिव्येन केनचिद्देशिकेन दत्तदृष्टिर्भावयितव्यः ।&lt;br&gt;&#xA;राजा - एतदेव ममापि हृदये वर्तते । संपत्तिस्तु परस्मिन्नेव समायतते ।&lt;br&gt;&#xA;सुमतिः - (अग्रतोऽवलोक्य) अय्यउत्त! अअण्डचन्दोदयो विअ अइविशदो कोवि पआसो अग्गदो दीसइ ।&lt;br&gt;&#xA;[आर्यपुत्र! अखण्डचन्द्रोदय इवातिविशदः कोऽपि प्रकाशोऽग्रतो दृश्यते ।]&lt;br&gt;&#xA;राजा - सेनापते! किमिदमैन्द्रजालिकमिव किमप्यतर्कितोपस्थितमनिर्धारितकारणममृतपारावारपूरपर्यायप्रसरमाप्लावितदशदिशावकाशमवदातमनोहरमदृष्टपूर्वं धाम ।&lt;br&gt;&#xA;व्यवसायः - नूनं नारदेन भगवता समागतेन भवितव्यम् । न ह्यन्यस्य कस्यचिदास्थितश्वेताद्वैतमेतादृशं तेजः ।&lt;br&gt;&#xA;(नेपथ्ये) अधराहितचारुवंशनालाः मकुटालम्बिमयूरपिञ्छमालाः ।&lt;br&gt;&#xA;हरिनीलशिलाविभङ्गनी(शी)लाः प्रतिभास्सन्तु ममान्तिमप्रयाणे ॥ ३३ ॥&lt;br&gt;&#xA;राजा - अहो नु खलु भगवतो महामुनेः प्रपञ्चितपरमपुरुषभावनाविशेषा विपञ्चीनिनादकर्बुरा विभ्रमगीतिः ।&lt;br&gt;&#xA;सुमतिः - अय्यउत्त! एदेण खु आअदेण इसिणा तुम्ह जाव संवाओ होज्ज । अहं दाव सहीअणसहिदा सळ्ळवंती तव समीहिदे तुरम्मि । [आर्यपुत्र! एतेन खल्वागतेन ऋषिणा तव यावत् संवादो भवेत्; अहं तावत् सखीजनसहिता संलपन्ती तव समीहिते त्वरे ।&lt;br&gt;&#xA;[इति निष्कान्ता ।]&lt;br&gt;&#xA;[ततः प्रविशति नारदः ।]&lt;br&gt;&#xA;नारदः - अहो नु खलु महाराजोऽयमनादिसंसारसागरनिमग्नं पुरुषमाध्यात्मिकविज्ञानपोतमारोप्य बहुविधबाह्यकुदृष्टिजलजन्तुभिरनुपप्लुतेन सुपथा समाधिपारसंनिकर्षमानीय (सान्निध्यविशेषे)साध्यशेषे संत्वरमाणस्तिष्ठति । अद्य किल,&lt;br&gt;&#xA;सुमतिबहुमतेन स्वात्मना सत्त्वधाम्ना बहिरबहिरुदीर्णे वारिते वैरिवर्गे ।&lt;br&gt;&#xA;जनयति पुरुषस्य ज्यायसीं चित्तवृत्तिं समविषमविभेदी सार्वभौमो विवेकः ॥ ३४ ॥&lt;br&gt;&#xA;ततश्च,&lt;br&gt;&#xA;तितिक्षुर्द्वन्द्वानि द्रुतमतिरयत्नोपनतभुक्परित्याज्यत्यागी भ्रमर इव सारग्रहरुचिः ।&lt;br&gt;&#xA;कृतज्ञः प्राप्तव्ये नियतधृतिरेकान्तरसिको मुमुक्षुस्संधत्ते मुनिरनिभृतं ब्रह्मणि मनः ॥ ३५ ॥&lt;br&gt;&#xA;राजा - (त्वरितमुपसृत्य) भगवन्! अद्य खलु धन्या वयमनुगृहीताः स्मः ।&lt;br&gt;&#xA;अयमहमभिवादये भवन्तं (विविध)सकलसुरासुरबृन्दवन्दनीयम् ।&lt;br&gt;&#xA;विधिवशपरिभूतमोहपक्षो विनयपरिष्कृतसंनतिर्विवेकः ॥ ३६॥&lt;br&gt;&#xA;नारदः - आयुष्मन्! अप्रतिहतमनोरथः पुरुषमपवर्गे स्थापयेथाः । अवधूतमहामोहेन भवता नूनमन्तरितोऽयमन्तिमयुगारम्भः । किं तु&lt;br&gt;&#xA;वीरश्रीरतिवेलविक्रमभवद्दोश्शृङ्गनिश्शृङ्खलक्रीडादत्तकृतार्थतापरवती न त्वत्परं प्रेक्षते ।&lt;br&gt;&#xA;अद्यत्वे पुनरद्भुतप्रणयिनी दृष्टिस्त्वया पात्यतामन्तर्द्रष्टुमनन्यदृष्टमनघं त्यक्तावधिं शेवधिम् ॥ ३७ ॥&lt;br&gt;&#xA;राजा - भगवन्! किमस्ति कश्चिच्छत्रुशेषः, यतोऽस्माभिस्सावधानैर्भवितव्यम्?&lt;br&gt;&#xA;नारदः - न कश्चिदस्ति । तथाऽपि नीतिप्रधानेन भवता नित्यं विमृश्यते । अद्य तु,&lt;br&gt;&#xA;समग्रबलयोगेन समरे पातितास्त्वया । कामक्रोधादयो वीराः स्वर्गस्त्रीभिः स्वयंवृताः ॥ ३८ ॥&lt;br&gt;&#xA;किंच,&lt;br&gt;&#xA;तत्त्वबोधजनके तवाहवे मोहवीरविजयेन मोहिताः । अप्रविष्टसमराः प्रदुद्रुवुर्हर्षशोकभयचापलादयः ॥ ३९ ॥&lt;br&gt;&#xA;तथाऽपि किञ्चिदिह चिन्तनीयम् । इह हि,&lt;br&gt;&#xA;त्रैगुण्याम्भोधिवेलावनतृणविषयग्रासदुर्वासनोद्यद्भोगैदंपर्यपर्याकुलितमनुयुगोत्कण्ठितोदग्रवृत्तिम् ।&lt;br&gt;&#xA;भूयो भूयः स्वचक्रे भ्रमयति नृपशुं गाढबन्धोपरुद्धं कालोऽसौ कर्ममालाघटितभवघटीयन्त्रतन्त्रस्वतन्त्रः ॥ ४० ॥&lt;br&gt;&#xA;राजा - अत एव खल्वहमनेहश्चक्रभ्रमणादह्नाय बहिर्भावयितुमभिवाञ्छामि । तथा हि,&lt;br&gt;&#xA;कालावर्तान् प्रकृतिविकृतीः कामभोगेषु दोषान् ज्वाला(व)गर्तप्रतिमदुरितोदर्कदुःखानुभूतिम् ।&lt;br&gt;&#xA;याथातथ्यं स्वपरनियतं यच्च दिव्यं पदं तत् काराकल्पं वपुरपि विदन् कस्तितिक्षेत बन्धम् ॥ ४१ ॥&lt;br&gt;&#xA;अत्र तु भगवता निस्समाभ्यधिकनिवृत्तिधर्मात्मना निपुणमस्मन्मनीषिते साहायकमाचरणीयम् । निजदुरितनिदाघनिष्टप्तजन्तुसञ्जीविनी खलु भव्यवृत्तीनां भवादृशां वागमृतवृष्टिः ।&lt;br&gt;&#xA;लुप्तदृष्टिभिरलब्धदेशिकैर्लोकवेदपदवी दुरत्यया ।&lt;br&gt;&#xA;तत्प्रसीद भगवन् मदीक्षितं पुण्डरीकमिव पाहि मन्त्रतः ॥ ४२ ॥&lt;br&gt;&#xA;व्यवसायः - स्वधर्म एव भगवता श्रुतिशिरसि गीतः सूचितोऽसौ देवेन ।&lt;br&gt;&#xA;नारदः - अस्मदभिमतमेव समादिष्टं महाराजेन । यतिष्ये चाहं (यथासारम्) यथावसरम् ।&lt;br&gt;&#xA;अधिकमिह मुमुक्षोरागमग्राह्यवर्गात् स्वयमिह गुरुभक्त्या दर्शितं स्वानुभूतौ ।&lt;br&gt;&#xA;प्रथयति मयि सौम्य त्वन्निदेशेन (लग्ने) मन्ये सपदि भवति चित्ते गाढलग्नस्समाधिः ॥ ४३ ॥&lt;br&gt;&#xA;तदिह यदभ्यर्थिता वयं भवद्भ्यां किमपि करणीयम्, तत्साधयितुमितस्साधयामः ।&lt;br&gt;&#xA;[इति सहर्षनृत्तगत्या निष्क्रान्तः ।]&lt;br&gt;&#xA;राजा - सेनापते! संप्रति सिद्धप्रायं समाधिमुत्पश्यामि । अस्ति (किञ्चित्) तावत् ।&lt;br&gt;&#xA;षडङ्गमथवाऽष्टाङ्गं समाधिमधिरोक्ष्यतः । अवलम्बनमक्षुद्रा दयैका दानवद्रुहः ॥ ४४ ॥&lt;br&gt;&#xA;तयैव गाढावलम्बितोऽसौ पुरुष इदानीमालक्ष्यते । तथा हि,&lt;br&gt;&#xA;विषयमदिरामुग्धैस्त्यक्तस्स एष पृथग्जनैः क्वचन समये यत्रैकाग्र्यं क्वचिच्च तदास्पदे ।&lt;br&gt;&#xA;निभृतकरणग्रामस्तृप्यन्निरुद्धमरुद्गणः परमिह परे धाम्नि प्रत्यङ्मुखः प्रतितिष्ठति ॥ ४५ ॥&lt;br&gt;&#xA;अपि च,&lt;br&gt;&#xA;पुलकमुकुलोत्तुङ्गैरङ्गैरुदश्रुभिरीक्षणैरयमनुभवत्यन्तर्दृष्टिस्समाधिरसं पुमान् ।&lt;br&gt;&#xA;ध्रुवमिह महानन्दब्रह्मोपलम्भनलक्षणे महति विभवे निष्प्रत्यूहा मनोरथपद्धतिः ॥ ४६ ॥&lt;br&gt;&#xA;व्यवसायः - देव! अहमप्येवमवगच्छामि ।&lt;br&gt;&#xA;तृणक्षोदं क्षेप्तुं प्रलयपवनो न प्रभवति क्षमस्तन्निर्दग्धुं यदनभिमतौ कालदहनः ।&lt;br&gt;&#xA;तदर्वाचस्सर्वानजहदवधिद्वन्द्वनियमान् विदन्नासौ तृप्यत्यथ च न विषादे निपतति ॥ ४७ ॥&lt;br&gt;&#xA;अपि च,&lt;br&gt;&#xA;तुलायन्त्रोदन्तक्रमघटितनिम्नोन्नतिभृतौ गुणौ मूढक्रूरौ युगपदधरीकृत्य मुदितः ।&lt;br&gt;&#xA;मुनिर्मुक्तिद्वारं मुरमथनधीसन्ततिसुधानिधिप्रादुर्भावं भजति पुरुषः सत्त्वमनघम् ॥ ४८ ॥&lt;br&gt;&#xA;तदहं निष्पन्नकल्पमेवास्य समाधिमभिमन्ये । अस्य च,&lt;br&gt;&#xA;स्वफलेन तुलारूढः समाधिर्मुक्तिसाधकः । न्यूनाधिकसमत्वेषु विकल्पायैव कल्पते ॥ ४९ ॥&lt;br&gt;&#xA;राजा - सेनापते! अपावृतार्धमहमिह मुक्तिद्वारमभिमन्ये । अद्य पुनरत्यासन्नमनोरथैरस्माभिरवहितैरास्थेयम् ।&lt;br&gt;&#xA;अविकलबहुमत्या सेवितोऽहं सुमत्या नियतिमनतिलङ्घ्यां निर्ममः सान्त्वयामि ।&lt;br&gt;&#xA;त्वरयितुमिह देवीं त्वन्मते विष्णुभक्तिं गणयितुमपि सिद्धिं गच्छ सेनापते! त्वम् ॥ ५० ॥&lt;br&gt;&#xA;व्यवसायः - यदादिशति देवः ।&lt;br&gt;&#xA;[इति निष्क्रान्तः ।]&lt;br&gt;&#xA;राजा - (पुरस्तादवलोक्य) सुमतिनिकेतनमेतत् (स्वयंप्रभमासीदामि) स्वयमासीदति । (सहर्षबहुमानम्)&lt;br&gt;&#xA;बलदर्शनमण्टपं श्रुतीनां बहुभिर्भावितवैभवं प्रमाणैः ।&lt;br&gt;&#xA;अवधूतरजस्तमस्कमेतत्सुमतेस्सत्त्वमयं विभाति सौधम् ॥ ५१ ॥&lt;br&gt;&#xA;(विलोक्य) कासाविह विशुद्धसुधासन्दोहसौम्यस्वभावा श्वेतद्वीपदेवतेव संदृश्यते । (किञ्चिदुपसृत्य) प्रत्यभिजानाम्येनाम् । परिणतिविशेषादसावन्येव भाति ।&lt;br&gt;&#xA;इयमखिलपुमर्थप्रार्थनाकल्पवल्ली सितमतिभिरनन्यैः सेविता सिद्धबृन्दैः ।&lt;br&gt;&#xA;द्युतिभिरविरलाभिर्द्योतयन्ती दिगन्तान् विशति सुमतिसौधं विष्णुभक्तिर्विशुद्धम् ॥ ५२ ॥&lt;br&gt;&#xA;तदहमप्यत्र प्रविश्य यावत्पुरुषं कृतकृत्यं कृतार्थं च निर्धारयामि, तावदवहितः सहधर्मचारिण्या देव्या सुमत्या सह नैश्रेयसीं नियतिमास्थाय निवत्स्यामि ।&lt;br&gt;&#xA;[इति सविमर्शं निष्क्रान्तः ।]&lt;br&gt;&#xA;इति श्रीकवितार्किकसिंहस्य सर्वतन्त्रस्वतन्त्रस्य श्रीमद्वेङ्कटनाथस्य श्रीमद्वेदान्ताचार्यस्य कृतिषु सङ्कल्पसूर्योदयनाटके (समाधिसंभवो नाम) नवमोऽङ्कः ।&lt;/p&gt;</description>
    </item>
    <item>
      <title>10</title>
      <link>https://vishvAsa.github.io/rAmAnujIyam/kAvyam/rUpakam/sankalpa-sUryodayaH/mUlam/10/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAnujIyam/kAvyam/rUpakam/sankalpa-sUryodayaH/mUlam/10/</guid>
      <description>&lt;h2 id=&#34;इत-शरकवतरककसहसय-सरवतनतरसवतनतरसय-शरमदवङकटनथसय-शरमदवदनतचरयसय-कतष-सङकलपसरयदयनटक-नशरयसलभ-नम-दशमऽङक-&#34;&gt;दशमोऽङ्कः&lt;br&gt;&#xA;[ततः प्रविशति विष्णुभक्तिः ।]&lt;br&gt;&#xA;विष्णुभक्तिः - (आलम्बनविशेषाधीनमात्मनो वैभवं निर्वर्ण्य)&lt;br&gt;&#xA;अहं वैकुण्ठदास्यैकलास्यलीलाविनोदिनी । विश्वकिल्बिषसंहारविभ्रमारभटी नटी ॥ १ ॥&lt;br&gt;&#xA;किं च,&lt;br&gt;&#xA;अम्बा मे पुरुषस्य बुद्धिरनघा तातस्स धर्मोत्तरः सन्तुष्टिस्सहजा क्षमा प्रियसखी सद्वृत्तिराज्ञाकरी ।&lt;br&gt;&#xA;विद्यैव स्वयमस्मि विश्ववृजिनप्रध्वंसनं क्रीडितं साऽहं प्राणिमि विष्णुभक्तिरचला सन्तिष्ठते संसृतिः ॥ २ ॥&lt;br&gt;&#xA;अपि च प्रत्यक्षितपरावरतत्त्वैर्महर्षिभिर्भगवतैव च गीतं परमार्थभूतमन्यमप्यर्थमनुकथयामि ।&lt;br&gt;&#xA;निरुध्य तरसा मरुत्करणमण्डलीं कुण्डलीं विचिन्त्य विगणय्य वा धमनिधातुमर्मादिकम् ।&lt;br&gt;&#xA;किमत्र निगमत्रयस्थितिमताऽपि वा लभ्यते मयि स्थितिरवस्थिता यदि किमुच्यते मुच्यते ॥ ३ ॥&lt;br&gt;&#xA;यश्चासौ निवृत्तिधर्मकाष्ठारूपो नैश्रेयसो योग उच्यते, सोऽपि मदनु(रो)वेधादेव महतीं सिद्धिमापादयति । अद्य च,&lt;br&gt;&#xA;मुमुक्षुत्वे सिद्धे मुषितमतिमोहस्य मुरभित्समाधिः संरोहन्नुपहरति सर्वाघविरतिम् ।&lt;br&gt;&#xA;परस्तादास्थेयं यदिह विदुषाऽनिष्टजनुषा फलार्थं तत् किं वा फलमिति वितर्कः श्रमफलः ॥ ४ ॥&lt;br&gt;&#xA;(विचिन्त्य) कीदृशी पुनरिदानीं किङ्कर्तव्यता? इयं तावत्,&lt;br&gt;&#xA;अघपरिणमितैरमित्रभेदैः करणकलेबरपुत्रदारकाद्यैः ।&lt;br&gt;&#xA;ग्रहिल इह मयैव मोचनीयो मुरभिदनुग्रहलीलया मुमुक्षुः ॥ ५ ॥&lt;br&gt;&#xA;अत्र चैतदभिनिष्पन्नम् ।&lt;br&gt;&#xA;भवरोगैकभिषजा विवेकेन विपश्चिता । शमं दोषगणो नीतः शारीर इव मानसः ॥ ६ ॥&lt;br&gt;&#xA;अयं च क्षेत्रज्ञ इदानीमपुनर्भवयोग्यामवस्थामारूढः । तथा हि,&lt;br&gt;&#xA;कामादिकेष्वपगतेषु कथावशेषं सम्प्रत्यसौ शमदमादिगुणोपपन्नः ।&lt;br&gt;&#xA;मैत्रीदयादिपरिकर्मविभूषितेन श्रद्धाधनेन मनसा लभते समाधिम् ॥ ७ ॥&lt;br&gt;&#xA;अपि चास्य परश्शतप्रत्यूहशालिन्यपि पश्चिमयुगे परमपुरुषचरणयुगलपातिव्रतीप्रभावेन प्रथमयुग इव परम्परितवृद्धिरिव सन्दृश्यते समाधिसिद्धिः । तथा हि,&lt;br&gt;&#xA;कलया विहितोदयः कयाचित् प्रतिपच्चन्द्र इवैष विश्ववन्द्यः ।&lt;br&gt;&#xA;उपयाति दिनेदिने समृद्धिं पुरुषो विष्णुपदाश्रितः सितात्मा ॥ ८ ॥&lt;br&gt;&#xA;स्वतस्सिद्धस्वच्छस्थिरमधुरचिन्तासुरसरित्प्रवाहोपश्लिष्टात्प्रणिधिमुखभागादवतरन् ।&lt;br&gt;&#xA;चिदानन्दोदन्वत्यनघगुणरत्नौघभरिते निमज्जत्यन्यस्मिन्नयमपुनरुन्मज्जनमिह ॥ ९ ॥&lt;br&gt;&#xA;सम्प्रत्येतस्य सम्भृतसमाधेरुत्तरपूर्वाघाश्लेषविनाशकरणाय विवेकव्यवसायादिभिरुपचि(कीर्षे)क्रंसे ।&lt;br&gt;&#xA;(नेपथ्ये) लुलितभुवनपद्मां लुम्पतो वासतेयीमुदयशिखरिमध्यादुज्जिहानस्य भानोः ।&lt;br&gt;&#xA;अपतमसि पदेऽस्मिन् वैष्णवे दृश्यमारादिह भवति पताकास्थानकं धाम पूर्वम् ॥ १० ॥&lt;br&gt;&#xA;विष्णुभक्तिः - (कर्णं दत्त्वा) सुप्रभातं प्रख्यापयत्यसौ सुमतिपतेर्विवेकस्य वैतालिकः । अपि च निमित्तान्यपि नैश्रेयसीं सिद्धिं सूचयन्ति ।&lt;br&gt;&#xA;त्रिभुवनमिदं शान्तक्षोभं समाधिरनाकुलः प्रसृमरसुधाधाराकारा प्रसीदति शेमुषी ।&lt;br&gt;&#xA;स्फुरति च मुहुर्दृष्टिस्सव्या तदप्यपरिस्फुटं तदिह महतीं सिद्धिं मन्ये झटित्युपतस्थुषीम् ॥ ११ ॥&lt;br&gt;&#xA;तदयमवसरस्समीहितसमर्थनस्य । ततश्च,&lt;br&gt;&#xA;वैकुण्ठकृपया देव्या मदभीष्टे व्यवस्थितम् । प्राध्वं सङ्कल्पमार्ताण्डं प्रवर्तयितुमुत्सहे ॥ १२ ॥&lt;br&gt;&#xA;न च प्रभूतसंरम्भयाऽपि मया भगवत्कृपामनालम्ब्य प्रारिप्सितपरिसमाप्तिस्सुप्रापा । तथा हि,&lt;br&gt;&#xA;शरणागतरक्षणैकदीक्षः समये तत्परिपन्थिनो निरुन्धन् ।&lt;br&gt;&#xA;प्रभुरायतते परः कृपायां सचिवास्तस्य च सर्व एव देवाः ॥ १३ ॥&lt;br&gt;&#xA;अतस्तामेव तावदापतिष्ठे । अद्य च प्रत्यक्षितेव मे भाति पद्मापतेरनुकम्पा । (साञ्जलिबन्धम्)&lt;br&gt;&#xA;त्वयि बहुमतिहीनः श्रीनिवासानुकम्पे जगति गतिमिहान्यां देवि सम्मन्यते यः ।&lt;br&gt;&#xA;स खलु विबुधसिन्धौ सन्निकर्षे वहन्त्यां शमयति मृगतृष्णावीचिकाभिः पिपासाम् ॥ १४ ॥&lt;br&gt;&#xA;अपि च,&lt;br&gt;&#xA;त्वद्दृष्ट्या सकृदीक्षिता दिविषदः स्वं स्वं पदं भुञ्जते भोगानत्र च भूभुजामभिमतान् पुष्णासि तृष्णाधिकान् ।&lt;br&gt;&#xA;किञ्चोदञ्चदनुग्रहाकृपणतामालक्ष्य वैलक्ष्यतो नैराश्यप्रमुखानि सौति भवती निर्वाणपर्वाण्यपि ॥ १५ ॥&lt;br&gt;&#xA;अद्य पुनर्मातेव स्तनन्धयानामस्माकमभिरक्षणे पक्षपातिनी भवती ।&lt;br&gt;&#xA;फलवितरणदक्षं पक्षपातानभिज्ञं प्रगुणमनुविधेयं प्राप्य पद्मासहायम् ।&lt;br&gt;&#xA;महति गुणसमाजे मानपूर्वं दये त्वं प्रतिवदसि यथार्हं पाप्मनां मामकानाम् ॥ १६ ॥&lt;br&gt;&#xA;(पुरस्तादवलोक्य; सहर्षम्) अयमसाविह विवेकमहाराजागारपूर्वभागे दनुजमथनदयानियुक्तो नृत्तोद्यत इवावतिष्ठते निखिलनिगमनैगमिकविद्यैकराशिर्विहङ्गराजः । प्रसीदति चासौ मे पन्नगरिपुः ।&lt;br&gt;&#xA;आनेतुमात्मरभसेन समीहमानो रक्षोन्मुखं नतगृहेषु रमासहायम् ।&lt;br&gt;&#xA;प्रायः प्रभोस्तदपृथक्स्थितिवृत्तिशक्तिं सङ्कल्पमप्युपहरिष्यति तद्रथोऽसौ ॥ १७ ॥&lt;br&gt;&#xA;तदेनमभिष्टौमि ।&lt;br&gt;&#xA;नमः पन्नगनद्धाय वैकुण्ठवशवर्तिने । श्रुतिसिन्धु(रसो)सुधोत्पादमन्दराय गरुत्मते ॥ १८ ॥&lt;br&gt;&#xA;अपि च,&lt;br&gt;&#xA;क्षुण्णक्षोणीधराणि क्षुभितचतुरकूपारतिम्यद्गरुन्ति त्रुट्यत्तारासराणि स्थपुटितविबुधस्थानकानि क्षिपेयुः ।&lt;br&gt;&#xA;पातालब्रह्मसौधावधिविहितमुधावर्तनान्यस्मदार्तिं ब्रह्माण्डस्यान्तराले बृहति खगपतेरर्भकक्रीडितानि ॥ १९ ॥&lt;br&gt;&#xA;दण्डकेन चैनमण्डजनाथमनुनाथेय ।&lt;br&gt;&#xA;गरुडमखिलवेदनीडाधिरूढं द्विषत्पीडनोत्कण्ठिताकुण्ठवैकुण्ठपीठीकृतस्कन्धमीडे स्वनीडागतिप्रीतरुद्रासुकीर्तिस्तनाभोगगाढोपगूढस्फुरत्कण्टकव्रातवेधव्यथावेपमानद्विजिह्वाधिपाकल्पविष्फार्यमाणस्फटावाटिकारत्नरोचिश्छटाराजिनीराजितं कान्तिकल्लोलिनीराजितम् ।&lt;br&gt;&#xA;जय गरुड सुपर्ण दर्वीकराहार देवाधिपाहारहारिन् दिवौकस्पतिक्षिप्तदम्भोलिधाराकिणाकल्प कल्पान्तवातूलकल्पोदयानल्पवीरायितोद्यच्चमत्कारदैत्यारिजैत्रध्वजारोहनिर्धारितोत्कर्ष सङ्कर्षणात्मन् गरुत्मन् मरुत्पञ्चकाधीश सत्यादिमूर्ते न कश्चित्समस्ते नमस्ते पुनस्ते नमः ।&lt;br&gt;&#xA;नम इदमजहत्सपर्याय पर्यायनिर्यातपक्षानिलास्फालनोद्वेलपाथोधिवीचीचपेटाहतागाधपातालभाङ्कारसङ्क्रुद्धनागेन्द्रपीडासृणीभावभास्वन्नखश्रेणये चण्डतुण्डाय नृत्यद्भुजङ्गभ्रुवे वज्रिणे दंष्ट्रया तुभ्यमध्यात्मविद्या विधेया विधेया भवद्दास्यमापादयेथा दयेथाश्च मे ।&lt;br&gt;&#xA;मनुरनुगतपक्षिवक्त्रस्फुरत्तारकश्चित्रभानुप्रियाशेखरस्तावकस्त्रायतामायतां नस्त्रिवर्गापवर्गप्रसूतिः परव्योमधामन् वलद्वेषिदर्पज्वलद्वालखिल्यप्रतिज्ञावतीर्ण स्थिरां तत्त्वबुद्धिं परां भक्तिधेनुं जगन्मूलकन्दे मुकुन्दे महानन्ददोग्ध्रीं दधीथा मुधाकामहीनामहीनान्तक ।&lt;br&gt;&#xA;इदं च श्रुतमनुचिन्तयामि ।&lt;br&gt;&#xA;व्यक्तौ सन्नाहसङ्कल्पौ विश्वगोप्तुरिमौ हरेः । प्रथितावागमग्रामे पक्षीश्वरसुदर्शनौ ॥ २० ॥&lt;br&gt;&#xA;(सर्वतोऽवलोक्य) अहो नु खलु विष्वक्प्रकाशा दिशो विदिशश्च । तदासीदतीव दयावल्लभस्य देवस्य सङ्कल्पः ।&lt;br&gt;&#xA;[ततः प्रविशति सङ्कल्पः ।]&lt;br&gt;&#xA;सङ्कल्पः - (आत्मानं निर्वर्ण्य)&lt;br&gt;&#xA;यस्मिन्विस्मयनीयभूमनि मनागुन्मीलितेनैकधा सिध्यन्त्यस्य सितासितस्य जगतः स्वर्गापवर्गादयः ।&lt;br&gt;&#xA;ऐशस्सोऽहमवासरात्ययभवन्मायामहायामिनीसत्ताशेषसुषुप्तबोधनपटुः सङ्कल्पसूर्योदयः ॥ २१ ॥&lt;br&gt;&#xA;आदिष्टस्सोऽहमनघपरविद्याप्रसादितया प्रदित्सितपारितोषिकया सकलगुणसेव्यया देव्या भगवदनुकम्पया । यथा मदधीनवृत्तिना मोहादिविजयिना विवेकेन जनितभूमा विनिष्पन्नसमाधिः पुरुषः त्वयैव मोचनीय इति । अहं तु सर्वदा निखिलजगदम्बायास्तदनुकम्पायाः प्रियमाचरामि । न च (मया साधुपरित्राणे तद्विरुद्धनिरसने) तदनुरोधिपरित्राणे तद्विरोधिनिरसने च दुष्करं किञ्चित् । अहं हि,&lt;br&gt;&#xA;अचरन्मधुकैटभान्पयोधीन् अहिरण्याक्षहिरण्यविप्लुतां द्याम् ।&lt;br&gt;&#xA;अदशाननकुम्भकर्णघोषां पुनरुर्वीमपि विक्रमैरकार्षम् ॥ २२ ॥&lt;br&gt;&#xA;आस्तामेतत् । अद्य तु,&lt;br&gt;&#xA;अनिदम्प्रथमां निद्रां विनिवर्त्य क्षणादहम् । अनिदम्पश्चिमां पुंसो जनयिष्यामि जागराम् ॥ २३ ॥&lt;br&gt;&#xA;तदर्थमपि तावदिदमिदानीमाददीय । यदुत,&lt;br&gt;&#xA;मयि विनिहितभारं मध्यमे वृत्तिभेदे स्थिरमनसमुपायापायरथ्यानिवृत्तम् ।&lt;br&gt;&#xA;मुरमथनसमीक्षाशेखरेण स्वभूम्ना मुषितनिखिलदोषं मोचयिष्यामि जीवम् ॥ २४ ॥&lt;br&gt;&#xA;(परिक्रम्य) क्व पुनरिदानीं मत्समर्थनीयसाध्यसाकाङ्क्षा महाभागा निखिलपापनिराकरिष्णुः विष्णुभक्तिः, यत्प्रीणनार्थोऽयमस्माकमारम्भः । (पुरस्तादवलोक्य) इयं सा,&lt;br&gt;&#xA;नियतपुलकिताङ्गी निर्भरानन्दबाष्पा गलितनिखिलसङ्गा गद्गदस्तोत्रगीतिः ।&lt;br&gt;&#xA;अमृतलहरिवर्णा हर्षनृत्तोपपन्ना विगतनरकभीतिर्विष्णुभक्तिर्विभाति ॥ २५ ॥&lt;br&gt;&#xA;अपि च,&lt;br&gt;&#xA;नियताक्षहयं सैषा स्फुरत्प्रशमपत्तिकम् । मनोरथमधिष्ठाय विष्णुभक्तिरिह स्थिता ॥ २६ ॥&lt;br&gt;&#xA;विष्णुभक्तिः - (सहर्षसाध्वसम्) देव! इयमहमस्मि । (इति गद्गतस्वरा दूरतः साष्टाङ्गं प्रणमति ।)&lt;br&gt;&#xA;सङ्कल्पः - (सत्वरादरोदात्तगतिरुपसृत्य सहस्तालम्बमुत्थापयति ।)&lt;br&gt;&#xA;विष्णुभक्तिः - देव! नन्तव्योऽसि मया त्वं नाथसङ्कल्पः । (इति पुनःपुनः प्रणमति)&lt;br&gt;&#xA;सङ्कल्पः - भद्रे! अलमेतावता । महायोगेश्वरि! महाप्रभावा खल्वसि । तदिह नामयति भवती मामप्यनेन नमसा ।&lt;br&gt;&#xA;विष्णुभक्तिः - देव! धन्येयं खल्विदानीमहमस्मि । याऽहमिह निरङ्कुशैश्वर्यशालिना भवतैवं सम्भाव्ये ।&lt;br&gt;&#xA;सङ्कल्पः - भद्रे! परावरनिखिलतत्त्वान्तरात्मना भगवताऽपि सम्भावनीयां त्वामहं सम्भावयामीति किमत्र चित्रमवगच्छसि? यदीदृशी भवती,&lt;br&gt;&#xA;शमधननिधिस्संविद्वल्लीसमग्रफलोदयः श्रु(ति)तपरिणतिश्शुद्धिस्थेमा सुखप्रतिभूरसि ।&lt;br&gt;&#xA;भवभयतमःप्रातस्सन्ध्यापरावरदीपिका भगवति हरौ भक्तिर्दिव्या परिष्कृतिरात्मनः ॥ २७ ॥&lt;br&gt;&#xA;अपि च,&lt;br&gt;&#xA;जनन्या सर्वलोकानां विष्णुवल्लभया तया । कृपया कल्पितस्सोऽहं त्वद्भ्रूविभ्रमकिङ्करः ॥ २८ ॥&lt;br&gt;&#xA;तदादिशतु भवती मामभिमतसाधनाय ।&lt;br&gt;&#xA;विष्णुभक्तिः - अहो देव! पारतन्त्र्यपरिग्रहोऽपि स्वातन्त्र्यकाष्ठैव भवतः । तदहमिदानीं भवतैव भावनीयं प्रहर्षपरवशा प्रत्यभिज्ञापयामि । अद्य हि,&lt;br&gt;&#xA;प्रकृतः क्रियया धिया च योगः परमैकान्त्यपरिष्कृतस्य पुंसः ।&lt;br&gt;&#xA;निधिदर्शनवन्निरूढहर्षं प्रणिधत्ते विशदं परप्रकाशम् ॥ २९ ॥&lt;br&gt;&#xA;अयं तावदिदानीमान्तरस्य योगस्य परिपाकः । बाह्यस्य चैतादृशीं दशामनुभवति पुरुषः ।&lt;br&gt;&#xA;सिद्धे महति पाण्डित्ये सनिर्वेदश्चतुर्विधे । प्रणवद्विचतुष्काद्यैः प्रशान्तैरेव मोदते ॥ ३० ॥&lt;br&gt;&#xA;सङ्कल्पः - अहो! वैभवमकम्पनीयभगवदनुकम्पासम्भृतमहिम्नो विवेकस्य । यदयमिह कर्मशृङ्खलैर्निगलितः करणकलेबरकारागृहे निरुद्धगतिरन्तर्लुठन्नपि निर्मोचितमोहमहाग्रहो निवृत्तिधर्मकाष्ठां प्रापितः । अथवा भवत्या एवायं प्रभावः ।&lt;br&gt;&#xA;विष्णुभक्तिः - देव! विश्ववेदिना भवता विवेके मयि च किमिति वैभवमारोप्यते? पश्यतु भवानेतत्,&lt;br&gt;&#xA;स्वमायाशैलूषीविहरणपरिभ्रान्ततनुभृत्परित्राणोद्योगप्रवणकरुणावेशविवशः ।&lt;br&gt;&#xA;प्रतिक्षेप्तुं तापान् प्रभुरयमपर्यन्तमहिमा हिमानीमानीय स्वपदनतिमेनः प्रणुदति ॥ ३१ ॥&lt;br&gt;&#xA;ततश्च,&lt;br&gt;&#xA;उपायः स्वप्राप्तेरुपनिषदधीतः स भगवान् प्रसत्त्यै तस्योक्ते प्रपदननिदिध्यासनगती ।&lt;br&gt;&#xA;तदारोहः पुंसस्सुकृतपरिपाकेन महता निदानं तत्रापि स्वयमखिलनिर्माणनिपुणः ॥ ३२ ॥&lt;br&gt;&#xA;अपिच,&lt;br&gt;&#xA;ग्रस्ते पित्तेन चित्ते गलकुहरमुखे सन्निरुद्धे कफेन व्याप्ते वातेन गात्रे दिलपति लपने कान्दिशीके हृषीके ।&lt;br&gt;&#xA;जङ्घाले जीवितांशे जिगमिषति बले जन्तुमुद्भ्रान्तबन्धुं कस्त्रातुं चक्रहस्तादपर इह दयादत्तदृष्टिः क्षमेत ॥&lt;br&gt;&#xA;संवेद्मि च भगवद्दृष्टस्य सर्वविद्भिरपि दुरूहां साम्परायिकीं सम्पदम् । यथा,&lt;br&gt;&#xA;कालोपयातकमलापतिदृष्टिपाताद्दूरापनीतदुरितादिपरिप्लवोऽसौ ।&lt;br&gt;&#xA;सुप्तोऽपि जागरमुपैत्यपुनर्निमेषं स्वान्तेन निष्प्रतिघमुक्तिमनोरथेन ॥ ३४ ॥&lt;br&gt;&#xA;अत्यद्भुतप्रेक्षणीयमिदं त्वदनुग्रहसुधासारचातकव्रतिनः पुरुषस्येदानीमवस्थानम् । अयं हि,&lt;br&gt;&#xA;कलत्रसुतसोदरप्रभृतिकल्पनाबर्बरैरशक्यविनिवर्तनैरहितशृङ्खलैर्यन्त्रितः ।&lt;br&gt;&#xA;निसर्गसुहृदि प्रभो निहितगुप्तिभारः पुमानुपस्थितमुपस्थितं हितमशेषमुद्वीक्षते ॥ ३५ ॥&lt;br&gt;&#xA;अतः परं तु भवन्नि(र्दिष्ट)ष्ठमेव भव्यमवधारयामि ।&lt;br&gt;&#xA;सङ्कल्पः - यदिह भवत्या प्रख्याप्यते, प्रत्यक्षयामि तावदेतदखिलम् ।&lt;br&gt;&#xA;दुरितजलधिद्वीपप्राये सुखे विगतस्पृहा पुरुषविषये यत्त्वं ब्रूषे पुरस्कृतगौरवम् ।&lt;br&gt;&#xA;हिततमतया दुर्लङ्घेऽस्मिन् क्रियापरमुत्तरं तदपि किमपि प्रत्युक्तं नः प्रतीक्षणमर्हति ॥ ३६ ॥&lt;br&gt;&#xA;यद्यसावनादिभवरसभोगवासनापाशपरवशः पुरुषः सत्यलोकप्रभृतिषु संसारमरुकान्तारपथिकपानीयशालासु विश्रममभिकाङ्क्षेत्, तदा कथमहमेनमस्थाने सपदि मोक्षयेयम् ।&lt;br&gt;&#xA;विष्णुभक्तिः - (कर्णौ पिधाय करकमले धून्वाना) मा मैवमाशङ्कनीयं मदेकसाक्षिकमनोरथे महात्मनि पुरुषे भूतभाविसमस्तवस्तुसाक्षात्कारिणा भवता । इदं च विज्ञापयामि ।&lt;br&gt;&#xA;अपि पद्मयोनिरवशो भजते मधुकैटभादिजनिता विपदः ।&lt;br&gt;&#xA;इति दृष्टदोषनिवहः पुरुषो न वहेत नाकनरकेषु रतिम् ॥ ३७ ॥&lt;br&gt;&#xA;(अपि च,)&lt;br&gt;&#xA;अमृतस्यन्दिनं कञ्चित्कृष्णमेघं द्विजः स्मरन् । उदन्यया न वेशन्तमुदन्वन्तं च वीक्षते ॥ ३८ ॥&lt;br&gt;&#xA;तदसौ झटिति निस्त्रुटितनिगलयुगलः त्वया विधातव्यः । अहं त्विदानीमभिनिर्वर्तिताभिगमनादिनियतिरहिंसादिमयीमष्टपुष्पीमुपादाय त्वत्प्रभावनष्टाश्लिष्टपूर्वोत्तरपुण्यपापराशिमनन्ययाजिनमनन्यध्यायिनं च पुरुषमासन्नमुक्तिलाभव्यवसायजनितनिरवधिकप्रमोदमनुमोदितुं त्वदेकान्तिना विवेकेन सह त्वरितमागमिष्यामि ।&lt;br&gt;&#xA;[इति निष्क्रान्ता ।]&lt;br&gt;&#xA;सङ्कल्पः - (परितोऽवलोक्य) अयमसावनवधिकस्वमाहात्म्यगोपनप्रदर्शितबालभावः प्रशान्तमधुरगम्भीराकृतिः परब्रह्मसमाधिप्रारम्भभावितममन्दमानन्दमनुभवन् पुलकितनिखिलगात्रविडम्बितकदम्बगोलकमलनालः पुण्यतमदर्शनः पुरुषः । अहो महदिदमाश्चर्यम् ।&lt;br&gt;&#xA;शृङ्गारवीरकरुणाद्भुतहास्यभीतिबीभत्सरौद्रविषयानतिवर्तमानः ।&lt;br&gt;&#xA;तत्त्वावलोकनविभावसमेधितात्मा शान्तो रसः स्फुरति मूर्त इवैष धन्यः ॥ ३९ ॥&lt;br&gt;&#xA;अपि च,&lt;br&gt;&#xA;अङ्गान्यस्य मुहुर्मुहुः पुलकितान्यन्तर्मुखं मानसं चिन्ता च द्रुतशर्कराप्रतिनिधिश्शीताश्रुणी लोचने ।&lt;br&gt;&#xA;मायासारथिगीतयोपनिषदा दृष्टक्रमं द्रागसौ मन्ये याति मनोरथेन पुरुषो वैकुण्ठघण्टापथम् ॥ ४० ॥&lt;br&gt;&#xA;तमेतं सर्वधर्मक्षेत्रगिरिनगरतीर्थाश्रमारण्यसारसमाहारमिवैकत्र सम्भृतमस्मदागमनप्रतीक्षमकालक्षेपेणोपसर्पामि । अथवा अन्तर्हितः क्षणमस्याभिप्रायमवधारयामि ।&lt;br&gt;&#xA;[ततः प्रविशति श्रद्धादत्तहस्तः प्रशान्तमधुरवेषः पुरुषः ।]&lt;br&gt;&#xA;पुरुषः - (स्वावस्थां परामृश्य सनिर्वेदम्) हन्त! निरन्तरदुरन्तदुरितकान्तारजाङ्घिकस्य मम दुःसहदुःखजालजटिला जन्मसन्ततिरनन्ताऽतिक्रान्ता । अतः परमपि पूर्वावस्थानिर्विशेषपुनर्भवपरम्पराहेतुभिरपरिमितैः कर्मसञ्चयैरावृतोऽहमवसरप्रतीक्षया भगवदनुकम्पया कथञ्चिन्निवृत्तिधर्मे निवेशितः प्रबलतमविवेकवैभवप्रतिक्षिप्तमोहपक्षोऽपि परप्राप्तिविरहादवसीदामि । (दीर्घं निश्वस्य)&lt;br&gt;&#xA;चिरपरिचितदेहाद्यर्थचिन्तानुवृत्त्या नियतिमनुसरन्त्या नित्यडोलायितात्मा ।&lt;br&gt;&#xA;अयमहमिह मन्दद्योतखद्योतकल्पः कतिकति दिवसानि क्षीणशक्तिः क्षिपेयम् ॥ ४१ ॥&lt;br&gt;&#xA;अपि च,&lt;br&gt;&#xA;न मुक्तो न च बद्धोऽहं यथा पश्चाद्यथा पुरा । कृपणः किं करिष्यामि न करिष्यामि वा स्वयम् ॥ ४२ ॥&lt;br&gt;&#xA;अस्ति वा कश्चिदनिदम्प्रथमनिरवधिककारुण्यराशिरभङ्गुरस्वातन्त्र्यः पथ्यप्रवृत्तावपथ्यपरिहारे च प्रभुरेकः प्रमाणम् । तदाहितमतिस्तदेकाधीनप्रवृत्तिश्चाहं प्रतिबुद्धोऽस्मि । (विचिन्त्य मुहूर्तमिव स्थित्वा)&lt;br&gt;&#xA;अमतिविहितैरंहस्तोमैर्झटित्यहमुज्झितश्शमितविपथैस्सत्त्वोदग्रैश्शमादिभिराश्रितः ।&lt;br&gt;&#xA;परमपुरुषध्यानस्तोत्रप्रणाममुखैर्मखैः परिहतमुधाकालक्षेपः फलोदयमाद्रिये ॥ ४३ ॥&lt;br&gt;&#xA;श्रद्धा - भट्ट! अण्णाअपरमत्था इद्धिआवि किं वि विण्णवेमि पहरिस जोग्गेवि समए किं पुणो अप्पा अवमाणिज्जइ । णम् अच्चासण्णा खु तुम्हाणं मोक्खसिद्धी । [भर्तः! अज्ञातपरमार्था स्त्र्यपि किमपि विज्ञापयामि । प्रहर्षयोग्येऽपि समये किं पुनरात्माऽवमन्यते । नन्वत्यासन्ना खलु युष्माकं मोक्षसिद्धिः ।]&lt;br&gt;&#xA;पुरुषः - भद्रे! भविष्यत्यपि परमपुरुषार्थे दृष्टिं प्रतिरुणद्धि मे दुर्वाराऽसौ दोषानुवृत्तिः । तथा हि,&lt;br&gt;&#xA;सकृदपि विनतानां सर्वदे सर्वदेहिन्युपनिषदभिधेये भागधेये विधेये ।&lt;br&gt;&#xA;विरमति न कदाचिन्मोहतो हा हतोऽहं विषमविषयचिन्तामेदुरा मे दुराशा ॥ ४४ ॥&lt;br&gt;&#xA;श्रद्धा - भट्ट! बाळिसबुद्धि अहं किं वो पडिभणामि । तह वि तरळसहावाए मए भणिज्जइ । चिरगअं वि उत्तन्तं दाणिं वि चिन्ताहिम् आअड्डिऊण भट्टिणा अप्पा विळपज्जइ । [भर्तः! बालिशबुद्धिरहं किं वः प्रतिभणामि । तथाऽपि तरलस्वभावया मया भण्यते । चिरगतमपि वृत्तान्तमिदानीमपि चिन्ताभिराकृष्य भर्त्रा आत्मा विलप्यते।]&lt;br&gt;&#xA;पुरुषः - अयि सूनृतवादिनि श्रद्धे! कीदृशः पुनरनागतः प्रारब्धकर्मफलप्रवाहः भविष्यतीति नित्यं बिभेति मे चेतः । अथ वा किमनया निरर्थकचिन्तया? अच्छिद्रपरभजनयोगिना तु मया नित्यमवहितेन वर्तितव्यम् । तत्र च,&lt;br&gt;&#xA;मृत्युरद्येति विदुषा यत्कर्तव्यं हितैषिणा । तदेव नित्यं कर्तव्यमनिर्धारितमृत्युना ॥ ४५ ॥&lt;br&gt;&#xA;श्रद्धा - एव्वं वि पडिऊळचिन्ता भट्ठिणा ण काअव्वा। अज्ज वा परं वा मोक्खो होहित्ति विस्सद्धहिअएण होदव्वम् ।&lt;br&gt;&#xA;[एवमपि प्रतिकूलचिन्ता भर्त्रा न कर्तव्या । अद्य वा परं वा मोक्षो भविष्यतीति विस्रब्धहृदयेन भवितव्यम् ।]&lt;br&gt;&#xA;पुरुषः - भद्रे! साधु भवत्या संस्मारितोऽस्मि । यत्तदाम्नातं &amp;lsquo;इति यस्य स्यादद्धा न विचिकित्सास्ति&amp;rsquo; इति । तद्भवती मद्विमोक्षणैकतानमनसो विष्णुभक्त्यास्सकाशं गत्वा ममेदृशीमवस्थामावेदय ।&lt;br&gt;&#xA;श्रद्धा - जं भट्टा आणवेइ । [यद्भर्ता आज्ञापयति ।]&lt;br&gt;&#xA;[इति निष्क्रान्ता ।]&lt;br&gt;&#xA;पुरुषः - (विचिन्त्य साभिलाषमिव स्थित्वा) नाद्यापि तावत्,&lt;br&gt;&#xA;पितृपथघटीयन्त्रारोहावरोहपरिभ्रमैर्निरयपदनीयातायातक्रमैश्च निरन्तरैः ।&lt;br&gt;&#xA;अधिगतपरिश्रान्तीनाज्ञाधरैरतिवाह्य नस्सुखयति निजच्छायादायी स्वयं हरिचन्दनः ॥ ४६ ॥&lt;br&gt;&#xA;सङ्कल्पः - (सहर्षम्) अवधारितस्वभावोऽयमस्मत्स्वामिसम्मतोऽनन्यभक्तः ।&lt;br&gt;&#xA;मिथ्यादृष्टिमुखैर्विवेकमुषितैरस्पृष्टधीः कश्मलैरुत्तीर्णः प्रतिबुद्धदोषचिदचिद्भोगस्पृहाकर्दमात् ।&lt;br&gt;&#xA;निध्यानस्थिरदर्पणप्रतिफलं निःश्रेयसश्रीरसावद्य प्रत्यवपत्तुमिच्छति भवाकूपारपारस्थलीम् ॥ ४७ ॥&lt;br&gt;&#xA;अपि च,&lt;br&gt;&#xA;प्रगुणवृत्तिरपथ्यपराङ्मुखः कृपणचित्तहरैर्व्यसनग्रहैः ।&lt;br&gt;&#xA;अयमपत्रपते निरुपप्लवः परगतैरपि दृष्टपरावरः ॥ ४८॥&lt;br&gt;&#xA;अहह! कति कति जगति न सन्ति कर्मिणो योगिनस्तपस्विनश्च । न तेषु कस्यचिदेतादृशस्स्वभावः ।&lt;br&gt;&#xA;कम्पन्ते यमकिङ्कराः स्वयमसौ कालश्च सर्वङ्कषः शङ्कन्ते किल निर्जरा निजपदावष्टम्भनं पाक्षिकम् ।&lt;br&gt;&#xA;रक्षोदानवयक्षगुह्यकमुखा धावन्त्यतो दूरतः पद्मावल्लभपादपद्मयुगलप्रत्यर्पितस्वात्मनः ॥ ४९ ॥&lt;br&gt;&#xA;यत्राप्यसौ सुकृतिभिर्विदितानुभावैरभ्यर्चितो जनपदे निवसत्यनन्यः ।&lt;br&gt;&#xA;सिद्धाश्रमप्रतिनिधाविह सर्व एते निर्व्याधयश्च विचरन्ति निराधयश्च ॥ ५० ॥&lt;br&gt;&#xA;अहो नु स्वल्वमुष्य परमपुरुषप्रीतितोऽपि तद्भक्तप्रीतिरतिशेते । इत्थं किलास्य नियतमालापः ।&lt;br&gt;&#xA;नाथे नस्तृणमन्यदन्यदपि वा तन्नाभिनालीकिनीनालीकस्पृहणीयसौरभमुचा वाचा न याचामहे ।&lt;br&gt;&#xA;शुद्धानां तु लभेमहि स्थिरधियां शुद्धान्तसिद्धान्तिनां मुक्तैश्वर्यदिनप्रभातसमयासत्तिं प्रसत्तिं मुहुः ॥ ५१ ॥&lt;br&gt;&#xA;तदेनमतिगाढसमाधिसंश्लेषादमृतजलधिनिहितमकरन्दबिन्दुवदविभक्तमिव भगवताऽवस्थितमनन्ययोगिनम(हं)नुमन्यमानः स्वयमपि धन्यो भवितुमिच्छामि । (सहर्षबहुमानमुपसृत्य) महात्मन्! आश्चर्योऽसि, धन्योऽसि, परमपुरुषदास्यप्रियोऽसि ।&lt;br&gt;&#xA;पुरुषः - (सहर्षसम्भ्रमसाध्वसमुत्थाय तत्प्रभावपरवशः प्रणिपत्य प्राञ्जलिस्तिष्ठन्) भगवन्!&lt;br&gt;&#xA;अनवधिकवैभवं त्वामवधारयितुं न पारयति चेतः । आद्यस्स एव भगवानथ वा तस्य त्वमन्तरङ्गतमः ॥ ५२ ॥&lt;br&gt;&#xA;सङ्कल्पः - महाभाग! अहं किल परमपुरुषसङ्कल्पः । परमैकान्तिपरिषदग्रगण्यमनन्तसुकृतदुष्कृतनिगलयुगलविगलनपूर्विकया परमपदपर्यङ्कपरिष्कारकपरब्रह्मसेवापर्यन्तया भक्तिपरिपाकसम्पदा सङ्घटयितुं तदेकवल्लभया कृपणजनविषयकृतपक्षपातया कृपया नियुक्तश्चिरप्रार्थितदर्शनं भवन्तमुपगच्छामि । तदिह निकटवर्तिन्यां निःश्रेयससम्पदि निर्विशङ्केन भवता भवितव्यम् । अद्य च,&lt;br&gt;&#xA;कच्चित्क्षिप्तरजस्तमस्कमधुना सत्त्वं समुज्जृम्भते कच्चिन्मोचितविप्लवश्च करणग्रामो वशे तिष्ठति ।&lt;br&gt;&#xA;कच्चित्सङ्घटते समाधिरनघः कच्चित्प्रसन्नं मनः किं वा कैटभकण्टकस्य कृपया जुष्टस्य ते दर्घटम् ॥ ५३ ॥&lt;br&gt;&#xA;पुरुषः - (सहर्षगद्गदम्) अहो नु खलु धन्योऽयमनन्यशरणो जनः । यदेनमनिदम्प्रथमसम्पदा भगवदनुकम्पया प्रचोदितस्तत्रभवान् प्रसीदन् प्रेक्षते । कश्च त्वदीक्षितः समीहितसिद्धौ सन्दिग्धे । निर्धारितश्च निगमान्तनिरूढबुद्धिभिस्त्वदनुभावः ।&lt;br&gt;&#xA;यस्याज्ञा विबुधेशमौलिवलभीवास्तव्यपारावती यद्भ्रूविभ्रमकिङ्करी विधिशिवस्वस्थानसुस्थासिका ।&lt;br&gt;&#xA;ब्रह्मस्तम्बधुरन्धरेण मुरभित्सङ्कल्पभूम्ना त्वया कस्मिन् किं नु न जाघटीति न च किं कस्मिन्न जाघट्यते ॥ ५४ ॥&lt;br&gt;&#xA;सङ्कल्पः - (स्वगतम्) प्रष्टव्यः पुनरसौ विशेषतः सांयमिकीं सिद्धिम् । (प्रकाशम्) भद्र! कीदृशी भवत इदानीं कृपणजनदवीयसी कृतमुखसम्मुखी समाधिसम्पत्तिः ।&lt;br&gt;&#xA;पुरुषः - देव! प्रस्पष्टमनुभूयमानाऽप्यसौ विशेषतो निर्देष्टुं न शक्यते । तथाऽपि किञ्चिदावेदयामि ।&lt;br&gt;&#xA;निरूढनिगमत्रये निखिललोकचिन्तामणौ प्रसत्तिमधिजग्मुषि प्रणिदधानभावास्पदे ।&lt;br&gt;&#xA;रतिं भजति भावनालयमिवोपयाति द्रुतं रमावसुमतीसहाचरितधर्मणि ब्रह्मणि ॥ ५५ ॥&lt;br&gt;&#xA;सङ्कल्पः - (सहर्षम्) महात्मन्! अनन्यलभ्या तवेयमवस्था विस्मयावेशविह्वलं विदधाति मामकं मानसम् । इयं हि&lt;br&gt;&#xA;निवृत्तिरसवासनानिरवशेषितोपप्लवा परप्रणिधिपद्धतौ धृतिमुपेयुषी शेमुषी ।&lt;br&gt;&#xA;द्रुतप्रवरशर्कराभरितदुग्धधाराकृतिप्रतिक्षणविकल्पनाकलहलङ्घिनी वर्तते ॥ ५६ ॥&lt;br&gt;&#xA;अपि च,&lt;br&gt;&#xA;कवित्वमदकश्मलं कथकदर्पतिग्मज्वरं विकत्थनमिलद्बहुप्रलपनाभिमानग्रहम् ।&lt;br&gt;&#xA;परप्रतिपदार्पणप्रथनयातनां च स्वयं निवर्त्य निरवग्रहान्निभृतवृत्तिमातिष्ठसि ॥ ५७ ॥&lt;br&gt;&#xA;पुरुषः - देव! भवत्प्रसादसम्भवेयं पराङ्मुखस्वभावस्य मे प्रत्यङ्मुखी बुद्धिवृत्तिः । अचिन्त्यप्रभावश्च भवानागमेषु जोघुष्यते ।&lt;br&gt;&#xA;क्रियाशक्तिं केचिद्दनुजमथनीं हेतिमपरे मनस्तत्त्वं चान्ये मधुविजयिनस्त्वामभिदधुः ।&lt;br&gt;&#xA;तमेवैके तत्तत्पदविषयजुष्टं तदिह नः सदोत्तुङ्गः प्रादुर्भवसि भवसिन्धुप्रमथनः ॥ ५८ ॥&lt;br&gt;&#xA;सङ्कल्पः - भद्र! अप्रत्यूहस्त्वयि भगवत इदानीमनघः प्रसादः । अहमपि तदनुप्लवः । ततश्च,&lt;br&gt;&#xA;निरपायमुख्यरागं निजपक्षनिविष्टनित्यहरितत्त्वम् ।&lt;br&gt;&#xA;गुणपञ्जरस्थितं त्वां शुकमिव मोक्ष्यामि दिव्यगतियोग्यम् ॥ ५९ ॥&lt;br&gt;&#xA;शृणु चेदानीमागामिनीमनन्यलभ्यामपवर्गसिद्धिम् ।&lt;br&gt;&#xA;निर्णिक्तत्रिगुणाञ्जनस्य सगुणब्रह्मोपसम्पत्तितः प्रादुर्भूतगुणाष्टकस्य परमं साधर्म्यमभ्येयुषः ।&lt;br&gt;&#xA;पारावर्यविभागलक्षणपरित्यागप्रसङ्गोज्झिता शेषादेरिव शेषवृत्तिरपि ते सत्तावधिस्सेत्स्यति ॥ ६० ॥&lt;br&gt;&#xA;अपि च,&lt;br&gt;&#xA;सुहृदस्तवाददीरन् सुकृतफलं यत्त्वया परित्यक्तम् ।&lt;br&gt;&#xA;दुष्कृतफलं द्विषन्तः प्रारब्धान्ते परं पदं विशतः ॥ ६१ ॥&lt;br&gt;&#xA;पुरुषः - देव! भवत्प्रसादलभ्यां भाविनीमवस्थां प्रतिबुध्य निरूढहर्षा मुक्तकलिर्नृत्यतीव मे बुद्धिः । अपुनर्भवस्तु भविष्यति न वेति सन्दिहानो भृशं दूये । तदिह कथं कल्पितोऽहमिति,&lt;br&gt;&#xA;वितमसि पदे लक्ष्मीकान्तं विचित्रविभूतिकं सचिवगमितः सम्पद्याविर्भवत्सहजाकृतिः ।&lt;br&gt;&#xA;स्फुटतदपृथक्सिद्धिः सिद्ध्यद्गुणाष्टकतत्फलो भजति परमं साम्यं भोगे निवृत्तिकथोज्झितम् ॥ ६२ ॥&lt;br&gt;&#xA;ततश्च यद्यहमभिज्ञातुमर्हामि तदाज्ञापयितुमभिवाञ्छामि ।&lt;br&gt;&#xA;सङ्कल्पः - भद्र! (कथं) किं नु भवते प्रदित्सितस्वाराज्याय सिद्धं न संवेद्यते ।&lt;br&gt;&#xA;अवताररहस्यतत्त्ववेदी विबुधग्रामटिकासु वीतरागः ।&lt;br&gt;&#xA;अपुनर्भवने न निर्व्यपायं प्रतिगन्ताऽसि परं पदं विधाम्नः ॥ ६३ ॥&lt;br&gt;&#xA;श्रद्धत्स्व चैनमपि सत्यवाचो मे सशपथं व्याहारम् ।&lt;br&gt;&#xA;स्वसेवासार्वभौमत्वं भवते परमात्मना । विवेकस्य च वीरस्य यौवराज्यं प्रदित्सितम् ॥ ६४ ॥&lt;br&gt;&#xA;अपि च,&lt;br&gt;&#xA;मुक्तस्त्वं सकृदेव साम्प्रतमितः प्रागुत्तरैः कर्मभिः प्रत्यक्षाल्परसं परित्यज न वा प्रारब्धभोगं प्रियम् ।&lt;br&gt;&#xA;अस्माभिः पुनरादिपूरुषदयादेवीकृतप्रेक्षणैः त्वद्वृत्तान्तसतत्त्वविज्ञपनतस्सिद्धोत्सवा सेव्यते ॥ ६५ ॥&lt;br&gt;&#xA;तदामन्त्रयामि भवन्तम् । (इति द्वित्रिपदमतिक्रम्य) विद्यासन्तत्यविच्छेदाय जगति विख्यापयामि किञ्चित् ।&lt;br&gt;&#xA;भगवति नियतात्मा भागधेये श्रुतीनां पुरुष इह महात्मा वर्तते भूतधात्र्याम् ।&lt;br&gt;&#xA;तदयमवदधानैः सर्वमन्तेवसद्भिः पृथुमतिभिरभीष्टं पृच्छ्यतां विश्वदर्शी ॥ ६६ ॥&lt;br&gt;&#xA;[इति पुरुषं परिवृत्य पश्यन्निष्क्रान्तः ।]&lt;br&gt;&#xA;पुरुषः - (सहर्षम्) प्रत्यक्षितप्रभावा मयीदानीं विश्रुतपूर्वा विश्वकर्तुरघटितघटनाशक्तिः । यदहमनन्तापराधसन्ततोऽप्यपवर्गहेतुना प्रसादेन परिगृहीतोऽस्मि । किं च,&lt;br&gt;&#xA;यदिह पुरा पुराणपुरुषेण बहिष्करणात् प्रमितविरुद्धवृत्तिविषमं प्रचचार बहिः ।&lt;br&gt;&#xA;तदिदमहो तमेकमनुभूय रसातिशयात् स्वपिति मनो मदीयमवलिम्पति मुह्यति वा ॥ ६७ ॥&lt;br&gt;&#xA;अपरमपि विचित्रमेतदनुभवामि ।&lt;br&gt;&#xA;अन्येषामजहत्त्रिवर्गमनसामायुःक्षयत्रासदैरप्रत्यूहगतिक्रमैरवितथव्यापारधन्यस्य मे ।&lt;br&gt;&#xA;भ्रश्यद्भिर्दिवसैः प्रवृद्धवृजिनाकूपारपारीभवन् प्रत्यासीदति मुक्तिवासर इति प्रीतिः प्रतिष्ठाप्यते ॥ ६८ ॥&lt;br&gt;&#xA;इदमपि महत्तरं प्रीतिकारणम् ।&lt;br&gt;&#xA;यदेतत्,&lt;br&gt;&#xA;दहरकुहरे देवस्तिष्ठन्निषद्वरदीर्घिकानिपतितनिजापत्यादित्सावतीर्णपितृक्रमात् ।&lt;br&gt;&#xA;धमनिमिह नस्तस्मिन् काले स एव शताधिकामकृतकपुरप्रस्थानार्थं प्रवेशयति प्रभुः ॥ ६९ ॥&lt;br&gt;&#xA;अधिगतं च महदिदानीमस्माकमैश्वर्यम् ।&lt;br&gt;&#xA;प्रत्यूहानवधीद्विवेकसुभटो युद्धेषु बद्धेषुधिस्तद्भूम्नैव हता धियस्तरलता सम्भूय सा भूयसा ।&lt;br&gt;&#xA;प्रत्यक्षागमयुक्तिभिः प्रणिहितत्रित्वेषु तत्त्वेष्वमी लक्ष्यालक्ष्यगुणेषु लब्धधिषणोत्सेधास्समेधामहे ॥ ७० ॥&lt;br&gt;&#xA;अपि च, निरन्तरमन्तरात्मानुभवरसमीश्वराज्ञानुवर्तनप्रीतिं च यावज्जीवमनुपालयतो मे नित्यसन्निहितैव नैश्रेयसी सिद्धिः । तदेतदखिलं यन्मुखेन मया समधिगतं तमसहायवीरं विवेकं विचित्रमहिमशालिनीं विष्णुभक्तिं चामोघवाञ्छितः सन्द्रष्टुमिच्छामि । अत्र चैतौ तुलसीवननिवासिनीं द्वादशीमुपसेवमानौ नूनमुपस्थास्येते । यावदिमावुपसर्पामि,&lt;br&gt;&#xA;[ततः प्रविशतिविवेकः सुमतिर्विष्णुभक्तिश्च ।]&lt;br&gt;&#xA;विष्णुभक्तिः - महाराज! दिष्ट्या त्वया जिताश्शत्रवः । पुरुषश्चाशेषविकृतिप्रसूत्या प्रकृत्याऽनिदम्प्रथमबम्भ्रम्यमाणगर्भजन्मजरामरणादिचक्रयन्त्रमारोप्य निपीड्यमानो निवृत्तिधर्मप्रभृतिनिःश्रेणिकाक्रमेण निःश्रेयसप्रासादसमारोहणाय नियोजितः । अहो नु खलु भवन्तमनवधिकवैभवमवधारयामि ।&lt;br&gt;&#xA;महासत्त्वोदारस्थिरमधुरगम्भीरहृदयः कृपोत्साहोत्तुङ्गः कृतविदभिगम्यः प्रणयिनाम् ।&lt;br&gt;&#xA;श्रुतप्रज्ञामेधास्मृतिजलधिरक्षुद्रचरितः त्वमेकः सर्वासामनघफणितीनामभिमतः ॥ ७१ ॥&lt;br&gt;&#xA;अपि च,&lt;br&gt;&#xA;धीरोदात्तानुकूलोत्तमगुणमहिमानायकेष्वग्रणीस्त्वं स्वाधीना त्वत्सनाथा सुमतिरभिमता धर्मपत्नी तवासौ ।&lt;br&gt;&#xA;स्वायत्ता चाद्य सिद्धिस्समजनि भवतस्स्वामिनिःश्रेयसार्था रामस्त्वं च त्रिलोक्यां रणविहृतिमुखैरप्रधृष्यानुभावौ ॥ ७२ ॥&lt;br&gt;&#xA;राजा - महाप्रभावे! सर्वमिदं त्वत्प्रसादप्रसूतमेव । &amp;lsquo;भक्त्या त्वनन्यया&amp;rsquo; इति भगवतैव च गीयते । (विचिन्त्य) अद्यापि न प्रकृत्या पुरुषः परित्यक्तः, नापि चासौ ।&lt;br&gt;&#xA;ज्वलनदिवसज्योत्स्नापक्षोत्तरायणवत्सरान् पवनतपनप्रालेयांशून् क्रमादचिरद्युतिम् ।&lt;br&gt;&#xA;जलधरपतिं देवाधीशं प्रजापतिमागतस्तरति विरजां दूरे वाचस्ततः परमद्भुतम् ॥ ७३ ॥&lt;br&gt;&#xA;अयं हि,&lt;br&gt;&#xA;मलिनिमदशामातन्वानैर्मलीमसवस्तुभिर्मणिरिव महानन्तर्ज्योतिर्निरुद्धनिजप्रभः ।&lt;br&gt;&#xA;शुभतररुचिप्रत्यासेधस्वकर्मफलच्छलाज्जडपरिषदि न्यस्तो दैव्या न दीव्यति मायया ॥ ७४ ॥&lt;br&gt;&#xA;सुमतिः - अय्यउत! अविच्छिण्णप्पवुत्तकेवळपरसन्तवणकेळिसाळिणीए माआए किं फळं ळद्धं ळहिज्जइ वा?&lt;br&gt;&#xA;[आर्यपुत्र! अविच्छिन्नप्रवृत्तकेवलपरसन्तपनकेलिशालिन्या मायया किं फलं लब्धं लभ्यते वा?]&lt;br&gt;&#xA;राजा - न किञ्चिदपि । (सनिश्वासम्)&lt;br&gt;&#xA;विषतरुफलपाकदर्शनीयैर्विषयरसैः पुरुषं निरुद्धदृष्टिम् ।&lt;br&gt;&#xA;अलभत किमसौ फलं विचेता विषमगुणागुणिनं विलोभ्य माया ॥ ७५ ॥&lt;br&gt;&#xA;विष्णुभक्तिः - नासौ महाराजस्य निर्वेदावसरः । अद्य हि परसङ्कल्पकल्पान्तपावकेन प्रारब्धकर्मलेशपरिशेष उपशोषितः पुरुषस्य दुरितार्णवः । प्रकृतिरपि निर्मोककल्पाशेषपरिशुद्धस्वभावं पुरुषमायुषः पारे तमसः पारे च निर्मोक्ष्यति ।&lt;br&gt;&#xA;राजा - (सहर्षम्) भगवति सिद्धप्रायस्समीहितः । तर्हि सफलप्रयासोऽस्मि ।&lt;br&gt;&#xA;सुमतिः - अय्यउत्त! किम् एदं भअवईए भासणम् अम्हाणम् उवच्छन्दणम् अहवा अणळिअं ति डोळाअन्तमाणसम्हि ।&lt;br&gt;&#xA;[आर्यपुत्र! किमेतद्भगवत्या भाषणमस्माकमुपच्छन्दनम्, अथवा अनलीकमिति डोलायमानमानसाऽस्मि ।]&lt;br&gt;&#xA;राजा - प्रिये! मैवं मन्वीथाः । सत्यवादिनी खल्वेषा सनकसनन्दनादिभिर्महनीया महातपस्विनी । श्रद्धत्स्व चैतत्,&lt;br&gt;&#xA;निर्जरीभिरपि नित्यदुर्लभे जातु काचिदिह जातकौतुका ।&lt;br&gt;&#xA;लप्स्यसे ललितकाङ्क्षिणी स्वयं मत्प्रिया त्वमनघं मनोरथम् ॥ ७६ ॥&lt;br&gt;&#xA;सुमतिः - महन्तो खु एसो पसाओ सहधम्मआरिणीविसए महाराअस्स । [महान् खल्वेष प्रसादः सहधर्मचारिणीविषये महाराजस्य ।]&lt;br&gt;&#xA;राजा - (परिक्रम्य) इदमहमिदानीं मदेकार्थेभ्यश्चिरपरिचर्यापरिश्रान्तेभ्यः प्रहर्षकारणं विज्ञापयामि ।&lt;br&gt;&#xA;विद्याभिः स्वविपक्षभङ्गपटुषु स्थानेष्ववस्थीयतां सिद्धार्थैरनुमन्यतां शमदमस्वाध्यायतोषादिभिः ।&lt;br&gt;&#xA;मत्सूतस्य मनोरथस्य रथिना दृष्टाध्वना सम्प्रति प्रत्यावृत्तिकथोज्झितेन परमं ब्रह्म प्रतिष्ठाप्यते ॥ ७७ ॥&lt;br&gt;&#xA;अपि च,&lt;br&gt;&#xA;प्राचीमेकपदीं त्यक्त्वा प्रतीचीमास्थितः प्रभुः । उदीचीमेव गन्ताऽसौ नत्ववाचीं कथञ्चन ॥ ७८ ॥&lt;br&gt;&#xA;(आकाशे डिण्डिमध्वनिः । सर्वे समाकर्ण्याद्भुतकौतुकं नाटयन्ति ।)&lt;br&gt;&#xA;विष्णुभक्तिः - श्रूयतामिदं महाराजेन,&lt;br&gt;&#xA;निवृत्तमतिकश्मलो निभृतबुद्ध्यबुद्धीन्द्रियः परप्रणिधिवैभवत्रुटितकर्मबन्धः कृती ।&lt;br&gt;&#xA;विमुक्तिपदमद्भुतं द्रुतमुपैति विद्वानिति त्रिवर्गरसघस्मरस्त्रिदशडिण्डिमस्ताड्यते ॥ ७९ ॥&lt;br&gt;&#xA;पुरुषः - (सहर्षं) अस्मन्महोदयसन्तुष्टोऽयं वत्सो विवेकः सुमतिविष्णुभक्तिभ्यां सह इत एवाभिवर्तते । तदहमेतान् प्रत्युद्गच्छामि ।&lt;br&gt;&#xA;विवेकः - (पुरस्तान्निर्दिश्य) प्रिये! एष कुलपतिरस्माकम् अतर्कितोपनतपरसङ्कल्पनिवृत्तपूर्वापरपुण्यपापराशिरस्मद्दिदृक्षया समायाति । तदयमस्माभिस्समाहितैरभिगम्योपसर्तव्यः । (सर्वे सप्रश्रयं त्वरितमुपसृत्य प्रयतबुद्धयः प्रणिपतन्ति ।)&lt;br&gt;&#xA;पुरुषः - सर्वे दीर्घायुषो भूयास्त । भद्रे विष्णुभक्ते! अनन्यसाधारणावगतप्रभावनिर्धूतनिखिलपरपक्षेण जितकाशिना वत्सेन विवेकेन दिष्ट्या समागतोऽस्मि । (विवेकमुपगृह्य सस्नेहबहुमानम्) वत्स विवेकमहावीर! निजकर्मसन्ततिप्रवृत्तया निद्रया निर्भरप्रसुप्तोऽहं त्वयैव खलु अस्मत्प्रतिकूलसकुल्यघातिना प्रतिबुद्धदशां प्रापितः । अनया च परित्यक्तफलान्तरया विष्णुभक्त्या पुनरस्मद्धितैकनिरतया दुःसहानन्तदुःखसन्तत्यनुवृत्तिनिदानभूतदुरितराशिरुपसंहृतः ।&lt;br&gt;&#xA;राजा - (स्वगतं) हन्त कुलक्षयहेतुरयमिति कुलपतिरक्षकं मां कुटिलमतयः केचिदपवदितुमिच्छन्ति ।&lt;br&gt;&#xA;गतद्रविणदोहलं गलितमाननागौरवं यशस्यनभिसन्धिकं यमिनमप्यनुद्गृह्णति ।&lt;br&gt;&#xA;तिरस्करणकौतुकग्रहगृहीतचित्ते जने गुणग्रहणलालसो न खलु कश्चिदालक्ष्यते ॥ ८० ॥&lt;br&gt;&#xA;अलमनेन । (प्रकाशं) तात &amp;hellip;. इत्यर्धोक्ते सवैलक्ष्यमवनतमुखस्तिष्ठति ।&lt;br&gt;&#xA;विष्णुभक्तिः - भगवन्! महाराजस्य विवेकस्य विवक्षितं विज्ञापयामि ।&lt;br&gt;&#xA;कुल्यत्वेन परिग्रहेऽपि कुटिलप्रस्थानगामिष्वसौ कूटस्थप्रतिकूलवृत्तिषु कृपादाक्षिण्यलेशोज्झितः ।&lt;br&gt;&#xA;कामादेः स्वयमौर्ध्वदेहिकविधिं कृत्वा यथार्हं कृती द्रष्टुं त्वां त्रुटितस्वकर्मनिगलं प्राप्तो विवेकः प्रभुः ॥ ८१ ॥&lt;br&gt;&#xA;पुरुषः - (सहर्षबहुमानम्) भद्रे, परमयोगिबहुमतप्रभावे, विष्णुभक्ते! परित्यक्तस्वप्रयोजनमसम्भवत्प्रत्युपकारमेवमुपकृतवद्भ्यो भवद्भयः परितोषानुगुणं कमपि वरं प्रयच्छामि ।&lt;br&gt;&#xA;विवेकोऽयं तत्त्वेष्ववितथविशेषग्रहतनुर्भवोदन्वद्दोषप्रतिगमनिकात्मा च सुमतिः ।&lt;br&gt;&#xA;परप्रेमाकारा त्वमिति समवेतास्त्रय इमे तमःपारे त्यक्तत्रिगुणमपि च त्यक्ष्यथ न माम् ॥ ८२ ॥&lt;br&gt;&#xA;(विवेको विष्णुभक्तिश्च साञ्जलिबन्धम्) अनन्यलभ्यः प्रसादोऽयम् अस्मास्वत्रभवतः ।&lt;br&gt;&#xA;सुमतिः - (सहर्षम्) महन्तो हि एसो वरो महणिज्जो जम् अय्यउत्तस्स सहधम्मआरिणी होम्मि । [महान् हि एष वरः महनीयः यदार्यपुत्रस्य सहधर्मचारिणी भवामि ।]&lt;br&gt;&#xA;विष्णुभक्तिः - भगवन्! अद्य खल्वासन्नसिद्धिरेव स भवानिति देशिकप्रसादलब्धदिव्यश्रुतिचक्षुषो मे हृदयमेव कथयति । तथा च, सिद्धपूर्वैः सुनिमित्तैरपि सूच्यते । इह हि,&lt;br&gt;&#xA;दिव्यस्सम्प्रति दुन्दुभिर्दिशि दिशि ध्वानैर्मुहुः श्रूयते देवानामपि हावुहावुलहरी विक्षोभयत्यम्बरम् ।&lt;br&gt;&#xA;आरब्धप्रतिसंस्कृतिः कृतमुखैरर्चिमुखैः श्रीपतेराज्ञाधारिभिरातिवाहिकगणैरादिश्यते पद्धतिः ॥ ८३ ॥&lt;br&gt;&#xA;पुरुषः - (सहर्षोल्लासं) अतस्तर्हि कृतकृत्यान् भवतः कृतार्थोऽहमामन्त्रयामि ।&lt;br&gt;&#xA;अलं कालप्रहाणेन प्रतीक्षे पश्चिमं दिनम् । अस्मदेकहितैषिभ्यः स्वस्ति वः साधयाम्यहम् ॥ ८४ ॥&lt;br&gt;&#xA;अपि च,&lt;br&gt;&#xA;ग्रहस्वप्ननिमित्तादिमोघचिन्तापराङ्मुखः । प्राप्तं प्राप्तमुपासीनः प्रवेक्ष्यामि परं पदम् ॥ ८५ ॥&lt;br&gt;&#xA;अहह! रसरुधिरपिशितमेदःकीकसमज्जाशुक्लमयकलेबरकारागृहान्निष्क्रान्तः शबरकुटीरकोटरात् सार्वभौमपितृसदनसौधाधिरोहणाय सन्त्वरमाण इव राजकुमारस्तत्तद्देशाधिकारिभिः आतिवाहिकगणैः अनितरसुलभेन देवयानेन त्रिगुणमरुकान्तारमतिवाहितस्तमःपारभूतं परमपदमधिरोक्ष्यामि । यत्र च&lt;br&gt;&#xA;सव्यं पादं प्रसार्य श्रितदुरितहरं दक्षिणं कुञ्चयित्वा जानुन्याधाय सव्येतरमितरभुजं नागभोगे निधाय ।&lt;br&gt;&#xA;पश्चाद्बाहुद्वयेन प्रतिभटशमने धारयन् शङ्खचक्रे देवीभूषादिजुष्टो जनयति जगतां शर्म वैकुण्ठनाथः ॥ ८६ ॥&lt;br&gt;&#xA;(परिक्रम्य, सविनयमञ्जलिं बद्ध्वा ।)&lt;br&gt;&#xA;दिवि भुवि च निविष्टान् देशिकान् दिव्यभूम्नः प्रणतिनियतवृत्तिः प्रार्थये कञ्चिदर्थम् ।&lt;br&gt;&#xA;अधिजिगमिषुराद्यं धाम युष्मत्प्रभावात् प्रियगतिरनुगृह्य प्रेक्ष्यतां भृत्य एषः ॥ ८७ ॥&lt;br&gt;&#xA;अपि च,&lt;br&gt;&#xA;एते मह्यमपोढमन्मथशरोन्माथाय नाथादयः त्रय्यन्तप्रतिनन्दनीयविविधोदन्ताः स्वदन्तामिह ।&lt;br&gt;&#xA;श्रद्धातव्यशरण्यदम्पतिदयादिव्यापगाव्यापकाः स्पर्धाविप्लवविप्रलम्भपदवीवैदेशिका देशिकाः ॥ ८८ ॥&lt;br&gt;&#xA;[इति विवेकसुमतिविष्णुभक्तीस्सप्रसादबहुमानं समीक्षमाणः सिपाधयिषितोत्तरकृत्यो निष्क्रान्तः ।]&lt;br&gt;&#xA;सुमतिः - अय्यउत्त! अह किं पडिवाळिअ मोख्खदिअहस्स अम्ह कुळवइणो अहिळसिअळाहो विळम्बिज्जइ ।&lt;br&gt;&#xA;[आर्यपुत्र! अथ किं प्रतिपालितमोक्षदिवसस्य अस्मत्कुलपतेरभिलषितलाभो विलम्बेत ।]&lt;br&gt;&#xA;राजा - देवि! अस्माभिरनया च महाप्रभावया विष्णुभक्त्या नित्यप्रत्यूढनिखिलान्तरायस्य किं नाम सम्प्रति काङ्क्षितविलम्बकारणम् । पश्य पश्य ।&lt;br&gt;&#xA;नन्वहं सुमतिजानिरेकधीः त्वं विवेकसहधर्मचारिणी । आवयोर्मतमनन्यभावयोरर्थ्यमेतदचिरेण सेत्स्यति ॥ ८९ ॥&lt;br&gt;&#xA;सुमतिः - अय्यउत्त! दाणिं कुत्थ गओ एसो किअकज्जो महापुरुसो । [आर्यपुत्र! इदानीं कुत्र गत एष कृतकृत्यो महापुरुषः ।]&lt;br&gt;&#xA;राजा - प्रिये! वक्तव्यमेतत् । भूतभाविसमस्तवस्तुवेदिन्या भगवत्या विष्णुभक्त्या ।&lt;br&gt;&#xA;विष्णुभक्तिः - (निमीलितदृष्टिः प्रणिधानमभिनीय) नूनमनिकेतो यत्रसायङ्गृहत्वमास्थितो यथालब्धवृत्तिर्योगी । अथ वा,&lt;br&gt;&#xA;श्रीरङ्गं वृषभाचलं करिगरिं श्रीमद्यदुक्ष्माधरं साकेतं मधुरामुपैष्यति हरिक्षेत्रं बदर्याश्रमम् ।&lt;br&gt;&#xA;अन्तस्सम्भृतसप्ततन्त्ववभृथादादेहपातोदयाद्यद्वा सम्प्रति यत्र कुत्रचिदसौ यत्रेकतानं मनः ॥ ९० ॥&lt;br&gt;&#xA;अपि च,&lt;br&gt;&#xA;स्वयंव्यक्तक्षेत्रे विपिनविषये वा विधिवशात्प्रशस्ते दुष्टे वा क्वचन विषये त्यक्तवपुषः ।&lt;br&gt;&#xA;मुकुन्दस्त्रय्यन्तप्रथितमहिमा सोऽयमनघान् प्रपन्नानुद्धृत्य स्वपदमनपायं गमयति ॥ ९१ ॥&lt;br&gt;&#xA;अद्य चासौ निखिलजगदेकदेहिना नित्यनिरवद्येन देवेन निजनगरपर्यन्तमनघमपुनरावृत्तिमध्वानं निनीषितः । तेन,&lt;br&gt;&#xA;देवर्षिभूतपितृमर्त्यऋणातिलङ्घी दत्ताभयस्य कृपया दृढभक्तिशाली ।&lt;br&gt;&#xA;पत्युः समस्तजगतां परमं पदं तत्प्राप्स्यत्यसौ गुरुजनैः प्रथमाधिरूढम् ॥ ९२ ॥&lt;br&gt;&#xA;इदमपि किञ्चिदचिन्त्यमहिमशालिनि अमुष्मिन् महात्मनि अद्भुतमवलोकयामि । अद्य हि,&lt;br&gt;&#xA;कृतमिह दुरितं प्रमादवृत्त्या किमपि मुकुन्दकृपानिमग्नमेनम् ।&lt;br&gt;&#xA;पवनतनयवालवह्निनीत्या न दहति धक्ष्यति योजितं परेषु ॥ ९३ ॥&lt;br&gt;&#xA;राजा - (सहर्षबहुमानम्) भगवति विष्णुभक्ते! विश्वसाक्षात्कारविचक्षणायास्ते किमेतावत्परिमितातिशयदर्शनमाश्चर्यम् । (विचिन्त्य स्वगतम्) महाप्रभावैषा मम वन्दनीया । (प्रकाशम्)&lt;br&gt;&#xA;विधिवशनियतेन विष्णुभक्ते प्रणिपतनेन वयःक्रमाधिकोऽपि ।&lt;br&gt;&#xA;उचितमुपचरामि विश्वमान्यां हरिपदपद्मरतिं परामहं त्वाम् ॥ ९४ ॥&lt;br&gt;&#xA;(सुमतिं विलोक्य) प्रिये! त्वमप्येनामस्मत्प्रयुक्तप्रतिष्ठामप्यादिपूरुषमूर्तिमिव प्रणन्तुमर्हसि ।&lt;br&gt;&#xA;विष्णुभक्तिः - (सप्रश्रयम्) महाराज! अनादिसंसारसागरनिमग्नमस्मत्कुलपतिं पुरुषमुद्धृतवते पूर्वजाय भवते प्रतिप्रणाममभिरोचयामि ।&lt;br&gt;&#xA;विवेकः - महायोगेश्वरि!&lt;br&gt;&#xA;किं विज्ञानैः किं तपोदानयज्ञैः किं वाऽन्यैश्च त्वत्परित्यागदीनैः ।&lt;br&gt;&#xA;ज्ञातु द्रष्टुं तत्त्वतश्च प्रवेष्टुं शक्यं ब्रह्मानन्यभाजा त्वयैव ॥ ९५ ॥&lt;br&gt;&#xA;विष्णुभक्तिः - (विचिन्त्य) भवत्वेतदेवमन्यथा वा । प्रत्येमि तावन्मत्समक्षमेव मनीषितं साधयतः स्वयमकर्तृत्वाभिमानाभिप्रायम् । सर्वथा निस्तरति तावदयमसौ निष्प्रत्यूहभगवदनुकम्पावलम्बितः पुरुषस्सर्वदोषाकरं संसारसागरम् । प्रविशति च परमं पदम् । किं ते भूयः प्रियमुपहरामि ।&lt;br&gt;&#xA;राजा - भगवति महानुभावे!&lt;br&gt;&#xA;किं तत्प्रियं परमतः प्रतिपादनीयं पद्मासहायपदपद्मजुषा भवत्या ।&lt;br&gt;&#xA;पश्यामि यत्पुरुषमेवमपास्तपङ्कं राकाशशाङ्कमिव राहुमुखाद्विमुक्तम् ॥ ९६ ॥&lt;br&gt;&#xA;अपि च,&lt;br&gt;&#xA;अपुनरुदयो मायामोहः स्थलीमधिशायितः स्फुरति मुरभिद्भक्तिर्भव्या भवत्यनुपप्लवा ।&lt;br&gt;&#xA;सरणिमपुनःप्रत्यावृत्तिं भजत्यनघः पुमान् किमिह बहुभिः क्रीडत्यग्रे समीहितमद्य नः ॥ ९७ ॥&lt;br&gt;&#xA;किमन्यदहमिह भवत्यास्सकाशादाशासे । तथापीदमस्तु । - भरतवाक्यम् ।&lt;br&gt;&#xA;अङ्गीकुर्वन्त्वकलुषधियो नित्यमध्यात्मविद्यामाद्यो धर्मः स्पृशतु वसुधामाशिषः पारवर्ती ।&lt;br&gt;&#xA;देवः श्रीमान् निरवधिदयासिन्धुरस्मिन्प्रबन्धे वक्ता श्रोता वचनविषयः प्रीयतां वासुदेवः ॥ ९८ ॥&lt;br&gt;&#xA;[इति निष्क्रान्तास्सर्वे ।]&lt;br&gt;&#xA;इति श्रीकवितार्किकसिंहस्य सर्वतन्त्रस्वतन्त्रस्य श्रीमद्वेङ्कटनाथस्य श्रीमद्वेदान्ताचार्यस्य कृतिषु सङ्कल्पसूर्योदयनाटके (निःश्रेयसलाभो नाम) दशमोऽङ्कः ।&lt;/h2&gt;&#xA;&lt;p&gt;स्तोतुं निन्दितुमस्मदुक्तमथवा सोढुं समूढं जगत् किं नश्छिन्नमनन्तचिन्तनरसे सुस्थे सुखं तस्थुषाम् ।&lt;br&gt;&#xA;शिष्याः शिक्षितबुद्धयः श्रुतिपथे येषां वयं ये च नस्तत्सन्तोषसमर्पणक्षममिदं साडम्बरैः किं परैः ॥&lt;/p&gt;</description>
    </item>
  </channel>
</rss>
