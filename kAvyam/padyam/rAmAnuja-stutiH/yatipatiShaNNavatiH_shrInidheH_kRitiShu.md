+++
"Text title" = "Yatipati Shannavatih"
"File name" = "yatipatiShaNNavatiH.itx"
itxtitle = "yatipatiShaNNavatiH (shrInidheH kRitiShu)"
engtitle = "yatipatiShaNNavatiH"
Category = "deities_misc, stotra, gurudev, shataka"
Location = "doc_deities_misc"
Sublocation = "deities_misc"
SubDeity = "gurudev"
Language = "Sanskrit"
Subject = "philosophy/hinduism/religion"
"Proofread by" = "Aruna Narayanan"
"Description/comments" = "Ramanujastotraratnavali, Ramanuja Sampradaya. (Prayer to Shri Ramanujacharya)"
Indexextra = "(Scans 1, 2)"
"Latest update" = "December 25, 2022"
"Send corrections to" = "Sanskrit@cheerful.com"
"Site access" = "http://sanskritdocuments.org"
title = "यतिपतिषण्णवतिः (श्रीनिधेः कृइतिषु)"

+++
  
 यतिपतिषण्णवतिः   
            ॥ श्रीः ॥  
  
     ॥ श्रीनिधये नमः ॥  
  
 ॥ श्रीमते रामानुजाय नमः ॥  
  
अथ (१)यतिपतिषण्णवतिः ॥  
  
कविताजितकल्लोलिकन्यकाकान्तवक्षसे ।  
करुणादिगुणाढ्याय कमलानिधये नमः ॥  
  
(१. अनुष्टुभ्)  
वन्दे (२)नलाग्रजशरच्चापजं चापपत्तने ।  
कुर्वन् (३)नलानुजशरन्मधुजातयतिस्तुतिम् ॥ १॥  
  
एवं शुभसन्देशावहरामानुजपत्रिकायै स्वकृतज्ञतां दर्शयन्तः  
९०--तमे श्लोके श्लेषेण श्रीरामानुजसाम्यं तस्या उपपादयन्ति  
कवीश्वराः ॥  
  
पिङ्गलवत्सरे भगवतो रामानुजस्य अवतारः । स च भगवतः  
आदिशेषस्य अवतारविशेषः । छन्दश्शास्त्रकृत् पिङ्गलमुनिश्च तथा  
आदिशेषस्य अवतारविशेषः । अतः नानाविध (५४) वृत्तैरभिपूर्णेयं  
षण्णवतिः कल्पिता कविसार्वभौमैः ॥  
  
 (२. पङ्क्तिविशेषः- यतिनुतिः(४))  
पिङ्गलनामकवत्सरजं मङ्गलदं यतिवृन्दपतिम् ।  
पिङ्गलदर्शितवृत्तकुलैः अङ्गलसच्छुभपुण्ड्रमये ॥ २॥  
  
(३. वियोगिनी)  
अभिवन्द्य यतीन्द्रसंश्रयान्  
      अनघानाश्रितपापनाशकान् ।  
अहमद्य करोमि सन्मुनेः  
      अतिहृद्यामलवृत्तमालिकाम् ॥ ३॥  
  
(४. मालभारिणी)  
भगवन्नुदितो(५) भवस्य तारे  
      मतमंहो ! स भवस्य तल्लुनासि ।  
मधुमासभवस्तथा कथं वा  
      मधुविद्वेषिणि सक्तमानसोऽभूः ॥ ४॥  
  
भगवन्नुदितो भवस्य तारे  
      भवताराय नतस्य चेष्टसे त्वम् ।  
मधुमासभवस्तथैव संयक्  
      मधुमद्भाष्ययुगं प्रणीतवान् त्वम् ॥ ५॥  
  
(५. श्रीः)  
श्रीस्ते । सा स्तात् ॥ ६॥  
  
(६. स्त्री)  
श्रीमन् ! योगिन् ! । विद्यां दद्याः ॥ ७॥  
  
(७. मृगी)  
दीव्यतान्मानसे । मे भवान् सन्ततम् ॥ ८॥  
  
(८. कन्या)  
योगिन्नस्मत्स्वामिन् ! जीयाः । जीया योगिन्नस्मत्स्वामिन् ! ॥ ९॥  
  
(९. पङ्क्तिः)  
श्रीयतिनेतुः ध्यानविधाता । पश्यति तत्त्वं वेदशिरस्थम् ॥ १०॥  
  
(१०. प्रिया)  
यतिराट्पदे निरतस्सदा ।  
यमभीकरो भविता पुमान् ॥ ११॥  
  
(११. तनुमध्या)  
मूर्तिर्यतिनेतुः शोणायितवस्त्रा ।  
वंशं कलयन्ती पायादघराशेः ॥ १२॥  
  
(१२. नरप्रिया(६))  
भवति भाष्यकृत् भगवतः प्रियः ।  
भवभयापहो भज तमुन्नतम् ॥ १३॥  
  
(१३. सोमराजी)  
यदा लक्ष्मणार्यं मुदा पूजयेन्ना ।  
तदा वेदशीर्ष्णां विदा शंसितस्स्यात् ॥ १४॥  
  
(१४. मदलेखा)  
राजायं यतिपङ्क्तेः राजा सन् द्विजपङ्क्तेः ।  
अज्ञानं भवरात्रेः नुद्यान्नस्तम एतत् ॥ १५॥  
  
        रामायामयि रागं मा याया मम चित्त ! ।  
गोदायास्सहजेऽस्मिन् मायाया हृति यायाः ॥ १६॥  
  
(अनुष्टुभ्)  
श्रीमद्रामानुजौ वन्दे गीतातद्भाष्यदायिनौ ।  
वंशालङ्कृतहस्ताब्जौ गोदानाथसहोदरौ ॥ १७॥  
  
अद्वैतं श्रवसां नेत्रेः द्वैतं च रसनासु यः ।  
धत्ते स एव योगी सन् विशिष्टाद्वैतमब्रवीत् ॥ १८॥  
  
(१५. प्रमाणिका)  
श्रुतिस्मृतिप्रमाणिका यतिप्रकाण्डभारती ।  
सुधानिमग्नविग्रहं करोति पण्डितं जनम् ॥ १९॥  
  
(१६. गजगतिः)  
बुधगणैरभिनुतो मुनिमणिः श्रितहरिः ।  
श्रुतिशिरःकृतमतिः शुभततिं वितनुताम् ॥ २०॥  
  
(१७. बृहतीविशेषः यादवी(७))  
यादववञ्चितचेता यः यादवपूजितपादो यः ।  
यादवपर्वतवासी यः यादववंशजचेता यः ॥ २१॥  
  
(१८. बृहत्युपजातिः)  
ब्राह्मणराक्षसपीडायाः भूपतिपुत्रीं पालयता ।  
ख्यापितरामानुजनाम्ना संयमिराजा तेन वयम् ॥ २२॥  
  
(१९. चम्पकमाला)  
हन्त सनाथा तेन न चिन्ता  
      संसृतिरक्षोभूतपिशाचात् ।  
लक्ष्मणयोगीड्श्रीपदसक्तान्  
      लक्ष्मणपूर्वः पातुमिहास्ति ॥ २३॥  
  
मत्तमयूरो बाणरणेऽभूत्  
      खण्डितवीर्यो येन षडास्यः ।  
तं हि भुजङ्गं कञ्चन चित्ते  
      हन्त विधत्ते श्रीयतिराजः ॥ २४॥  
  
(२०. मत्ता)  
मा मा चेतो धनमदमत्तान्  
      याया मर्त्यान् श‍ृणु तव पथ्यम् ।  
योगीन्दो हे यतिशतमन्यो !  
      नाथेत्येवं वद सुखभाक् स्याः ॥ २५॥  
  
(२१. पङ्क्तिविशेषः यतिमहिता(८))  
अयि भज मानस ! यतिराजं  
      श्रितहितदायकपदरेणुम् ।  
यदि भवभीकुलमपनेतुं  
      मतिरपि ते मुदमथ भोक्तुम् ॥ २६॥  
  
(२२. त्वरितगतिः)  
मतमखिलं श्रुतिरहितं  
      यतिपतिना परिमथितम् ।  
श्रुतिमधुरं परमरतं  
      जगति ततं जयतितराम् ॥ २७॥  
  
(२३. स्वागता)  
धन्विनव्यपुरजातरसायाः  
      इष्टपूरकसहोदर ! धीर ! ।  
संयमीन्द्र ! करुणारसलीला-  
      सौधमानस ! सदा वस चित्ते ॥ २८॥  
  
शेमुषीति भवता किल पद्ये  
      सम्प्रयुक्तमयि ! शेष ! यतीन्द्र ! ।  
योऽमुमीरयति शब्दमभिज्ञः  
      तस्य भाति हृदये स हि शेषी ॥ २९॥  
  
संयमीन्द्रपदपद्मभवान् ये  
      संवहन्ति शिरसा शुभरेणून् ।  
सन्नमन्ति सहसा सुरलोकाः  
      सङ्घशोऽतिविनयेन युतास्तान् ॥ ३०॥  
  
(२४. इन्द्रवज्रा)  
श्रीवारिजातोदितक्लृप्ततादृक्-  
      श्रीवाजिमेधोदितविग्रहाय ।  
श्रीवारणाद्रीश्वरभूषणाय  
      श्रीवारिदो भाति यतीश्वरो नः ॥ ३१॥  
  
(२५. उपजातिः)  
सरस्वतीयं सरसा भवन्तं  
      सन्न्यासिनं नाम सदाऽऽश्रयन्ती ।  
सन्न्यासिनी साधु बभूव तस्मात्  
      सन्तं न योगं सहते स्वभर्तुः ॥ ३२॥  
  
श्रीलक्ष्मणाचार्यपदावलम्बी  
      कदाऽपि कृच्छ्रं न समेति धन्यः ।  
श्रीलक्ष्मणे तत्पदसंश्रये च  
      श्रीरामभद्रस्सुमनास्स तादृक् ॥ ३३॥  
  
(२६. अनुकुला)  
संयमिनेतुश्चरणसरोजं  
      सन्ततमन्तर्विलसतु मान्यम् ।  
सङ्कटसङ्घः प्रतिचकितो यत्  
      सम्प्रति भीतः परिगलितोऽस्मत् ॥ ३४॥  
  
(२७. दोधकम्)  
संयमिनायकपादभवानां  
      सात्विकसन्ततिमौलिधृतानाम् ।  
संसृतिसम्भवतापहराणां  
      सन्तु कणा मयि रेणुगणानाम् ॥ ३५॥  
  
(२८. वंशस्स्थम्)  
स नाम लोके मनुजो महीयते  
      स नाम दूरीकुरुतेऽघविभ्रमम् ।  
स नाम सर्वानिह विन्दते शुभान्  
      सदा मुदा यो यतिराजसेवकः ॥ ३६॥  
  
(२९. भुजङ्गप्रयातम्)  
अहो यादवाद्यैर्वनान्तर्विसृष्टः  
      किरातेन केनाऽपि जायायुतेन ।  
निमेषेण नीतोऽसि काञ्चीसमीपं  
      रसं पातुकामेन नित्यं धरण्याम् ॥ ३७॥  
  
सुचित्रावतारं भवन्तं सुधीन्द्राः  
      वदन्त्येव युक्तं ततस्संयमीन्द्र ! ।  
सुचित्रावतारो भवान् सत्यमेतत्  
      किमत्रास्ति चित्रं परामर्शभाजाम् ॥ ३८॥  
  
(३०. स्रग्विणी)  
लक्ष्मणं सन्मुनिं भावये सन्ततं  
      भक्तिमत्तल्लजं श्रीपतेः पादयोः ।  
अम्बरं शोणितं दण्डकं पुण्ड्रकं  
      बिभ्रतं विग्रहे मानसे सद्दयाम् ॥ ३९॥  
  
(३१. द्रुतविलम्बितम्)  
यतिपते ! कपिलादिमतानि ते  
      भणितिभिः परमुन्नतयुक्तिभिः ।  
परिहृतानि विचिन्त्य विदः श्रुतेः  
      परमनन्दथुपूरितमानसाः ॥ ४०॥  
  
भवभजं भज हे भवभञ्जकं  
      भवपितुः पितुरान्तररञ्जकम् ।  
भवततिर्भवतीह परत्र सा  
      भव मनो ! मम तेन निराकुलम् ॥ ४१॥  
  
(३२. कुसुमविचित्रा)  
यतिपतिवाणी सरलगभीरा  
      श्रुतिशतनन्द्या मुररिपुभोग्या ।  
मनसि मदीये विलसतु नित्यं  
      परमतजातैरपि बहुमान्या ॥ ४२॥  
  
(३३. मणिमाला)  
नित्यं कुरु कण्ठे योगीश्वरनाम्नां  
      वर्णावलिरूपां काञ्चिन्मणिमालाम् ।  
भीतिर्न भवाख्यात् भीमादहिराजात्  
      चित्ते तव कुर्यात् नृत्तं मममित्र ! ॥ ४३॥  
  
(३४. ललिता)  
श्रीलक्ष्मणार्यमुनिनाथकीर्तनात्  
      श्रीलक्षितात्मपृथुवक्षसो हरेः ।  
श्रीपूरितानि ललितानि ते पुरः  
      श्रीमन् ! भवन्ति मम मित्र ! निश्चितम् ॥ ४४॥  
  
(३५. मञ्जुभाषिणी)  
प्रमदानुसारनिरतेन चेतसा  
      मदनानुकूलललितेन मोहिते ।  
भवभीतिदायिगहने कृतभ्रमे  
      मयि लक्ष्मणार्य ! कुरु वीक्षणं मनाक् ॥ ४५॥  
  
प्रमिताक्षराऽपि सकलार्थशेवधिः  
      यतिराजसूक्तिरनघा विराजते ।  
 इति नाम हन्त विबुधा मुदा युताः  
      सततं त्वदीयपदसेवने रताः ॥ ४६॥  
  
यदि नाम भीतिमुपयासि संसृतेः  
      यमयातनादिबहुघोरभाजनात् ।  
यदुवंशनाथललितैकमग्नहृत्-  
      यतिवृन्दनाथपदपङ्कजं भज ॥ ४७॥  
  
वनिताविलासरमणीयवक्षसा  
      वसुधातलेऽत्र बहुधा विहारिणा ।  
वसुदेवदेववरदेवकीभुवा  
      वदतीह योऽति यतिराट् तमाश्रये ॥ ४८॥  
  
मदनेन पापसदनेन केवलं  
      मधुवैरिपादभजनैकवैरिणा ।  
मम मानसं हि परिमोहितं हितं  
      महितं हिताय यतिराजमाश्रये ॥ ४९॥  
  
कलिकालजातकलुषाभिभूतधीः  
      कमलाधिनाथहृदया प्रियोऽनिशम् ।  
(९) कमलासकुक्षिकरुणाजुषाऽमुना  
      कलयामि नाम कमलापतिं करे ॥ ५०॥  
  
यतिनायके त्रितनुदण्डमण्डिते  
      गुणवारिधौ निखिलपुरुषार्थदे ।  
रतमानसाय नतिवृन्ददायिनी  
      जनता शुभं निखिलमत्र विन्दते ॥ ५१॥  
  
दधिदुग्धकुन्दशरदिन्दुपाण्डरैः  
      दश चैकमेकमिति पुण्ड्रजालकैः ।  
परिमण्डितं भजत हंसमद्भुतं  
      रमणीयपिङ्गशुभरेखिकायुतैः ॥ ५२॥  
  
(३६. प्रहर्षिणी)  
उद्विग्नो भवविपिनादनेकदुःखात्  
      उद्गन्तुं यदि कुरुषेऽथ मित्रराजम् ।  
उन्नाम्नो रविवसतेः गुणान् विवेक्तुः  
      उद्योगं कुरु सुहृदस्य कीर्तने त्वम् ॥ ५३॥  
  
(३७. मत्तमयूरम्)  
काञ्चीपूर्णात् प्राप्य गिरः षट् करिशैल-  
      श्रीनाथप्रोक्ताः शुभदाः श्रीयतिराजः ।  
आश्रित्यासौ तं च महापूर्णगुरूद्धं  
      हृष्टस्तस्थौ यस्तमुदारं कलयामि ॥ ५४॥  
  
(३८. वसन्ततिलकं)  
शैलो हि तस्य वपुरेव हरेः कथं वा  
      पद्भ्यां चरेयामति कुञ्चितजानुभागः ।  
आरोहणं कलयति स्म गिरेर्महान् यः  
      तस्याङ्घ्रिपद्मयुगलं शरणं प्रपद्ये ॥ ५५॥  
  
मन्मौलिमण्डनमहो महिता महीयं  
      अस्याश्च मण्डनमिदं तव पादपद्मम् ।  
तन्न्यस्तुमत्र मयि किं चकितो यतीन्द्र !  
      स्वामिन् ! इतीव वदति स्म गिरिश्च शेषः ॥ ५६॥  
  
एतत् द्वयं समवलोक्य सपद्यनन्तः  
      तत्रैव वेङ्कटपतिः स्वयमाविरासीत् ।  
यद्वन्दनोदितविलोचनमोदवारि-  
      सम्प्लावितस्स भगवानपि शैलराजः ॥ ५७॥  
  
श्रीरङ्गराजदयितासहसम्भवाय  
      श्रीदेवराजहृदयङ्गमनीरदाय ।  
श्रीश्रीनिवासधरणीधरविग्रहाय  
      सम्पत्कुमारजनकाय नमो नमस्ते ॥ ५८॥  
  
पुण्ड्रत्रिदण्डपरिमण्डितगात्रमेनं  
      पुण्ड्रेक्षुदण्डपरिमण्डितगात्रमेकम् ।  
पुंसोऽपि हन्त परमे पुरुषेऽनुरक्तान्  
      पुण्यानतीव कलयन्तमवैमि कामम् ॥ ५९॥  
  
(३९. अपराजिता)  
यतिपतिमतकाः परैरपराजिताः  
      अपि यमपृतनां निजार्थमुपागताम् ।  
तनुगततुलसीस्रगादिपराजितां  
      विदधति मयि सन्तु ते प्रसन्नाः ॥ ६०॥  
  
(४०. प्रहरणकलिता)  
यतिपतिपदयोः नतिमिह वहतः  
      मतिरतिसुभगा गतिरतिपरमा ।  
भगवति महती रतिरपि भविता  
      भवति च भवतो न हि भयकणिका ॥ ६१॥  
  
(४१. मालिनी)  
सरलमतिगभीरं पावनं धन्यलभ्यं  
      मधुरतममुदारं मङ्गलं माननीयम् ।  
विरतविततितथ्यं भाषितं यस्य सर्वं  
      स जयति यतिराजः सार्वभौमो गुरूणाम् ॥ ६२॥  
  
अनुपममतिहृद्यं पावनं धन्यलभ्यं  
      कलिबलमललोपं कल्पकं काङ्क्षितानाम् ।  
कमलनयनभोग्यं यद्वचो भाति सर्वं  
      स जयति यतिराजः सार्वभौमो गुरूणाम् ॥ ६३॥  
  
कमलमिव मनोज्ञं (१)षड्पदानन्द्यभावं  
(षड्पद - भृङ्गः । द्वयाख्यमन्त्रश्च ॥)  
विमलमिव नभो यत् (२)सत्कुलालोकपात्रं  
(सत्कुलं - नक्षत्राणां कुलम् । सतां कुलं च ।)  
अमलमिव मुनीनां मानसं सर्वतत्त्वं  
प्रथयति वचनं ते लक्ष्मणाचार्यवर्य ! ॥ ६४॥  
  
(४२. चामरम्)  
शोणवस्त्रवेष्टितं विभाति यत्त्रिदण्डवत्  
      पुण्ड्रजालमण्डितं च दारुपादुकायुतम् ।  
विष्णुचित्तबालिकास्यजातसूक्तिचिन्तकं  
      लक्ष्मणार्यनामकं तदस्तु भूतये मम ॥ ६५॥  
  
संयमीन्द्रपादपद्मसङ्गतेन चेतसा  
      मानवोऽत्र नेतरत्र सङ्गमेति यस्स मे ।  
बन्धुरत्नमन्तरङ्गमित्ररत्नमिष्यते  
      देशिकोऽपि सोऽयमेव तत् परं च दैवतम् ॥ ६६॥  
  
(४३. पञ्चचामरम्)  
यतीन्द्रवक्त्रनिर्गतैश्शुभाक्षरैः प्रपूरितं  
      श्रुतिस्मृतीतिहासतः समुद्धृतैस्तथा रसैः ।  
पराशरात्मजातजातसूत्रमार्गसङ्गतं  
      परावरज्ञभावितं विभाति भाष्यमद्भुतम् ॥ ६७॥  
  
निधाय वेत्रमञ्जसा स्वमौलिवेष्टनान्तरा  
      प्रबोधमुद्रिकां वहन् प्रमोदपूरितान्तरः ।  
स्तोत्रसूत्रसत्करः परो जगाद यत्पुरा  
      यतीन्द्रभाष्यमण्डितं तदत्र भाति शोभनम् ॥ ६८॥  
  
सुनव्यकाव्यसेवनात् सुशास्त्रयुक्तिसेवनात्  
      श्रुतिस्मृतीतिहासतः सदागमान्तसेवनात् ।  
यदत्र विन्दते परं जनो मनोविनोदनं  
      ततोऽपि गद्यसेवनात् यतीश्वरस्य विन्दति ॥ ६९॥  
  
कृतागमार्थसङ्ग्रहः कृतान्तभूतभाषितः  
      कृतान्तभीतिदायकः कृताननाभिनन्दितः ।  
कृतायितस्वकालकः कृताकृताघसत्क्रियं  
      कृतानुकम्प एष मां कृती यतीश्वरोऽवतु ॥ ७०॥  
  
यतीश्वरः कृपामयः परं परो विराजते  
      य एष नित्यनामकं भृशं दृशाल्पकाकृतिम् ।  
गुरुं पुनः प्रभावतः प्रबन्धमद्भुतं परं  
      विधाय पाति मानवान् पुराणपूरुषप्रियम् ॥ ७१॥  
  
(४४. शिखरिणी)  
महानामोदोऽयं मम मनसि लीलां वितनुते  
      यतीन्दोरास्येन्दोः अमृतमिव भूयो विगलितम् ।  
पिबाम्येवं नित्यं वचनमतिरम्यं भगवतः  
      मनःकान्तं मान्यं मधुरमधुरं साम्यविधुरम् ॥ ७२॥  
  
यतीन्दोरास्येन्दोरमृतमिव पीत्वा विगलितं  
      वचस्तादृक् श्रीमान् स्वयमुपगतो हर्षविवशः ।  
प्रियां त्यक्त्वा डिल्यां यदुशिखरिशीर्षे विजयते  
      ततस्तामायातामपि स रमणीमाह तदिदम् ॥ ७३॥  
  
(४५. पृथ्वी)  
प्रणम्य यतिमण्डलप्रवरपादपङ्कोदितं  
      प्रवेशमनवीनवाक्शिरसि यो विधत्ते पुमान् ।  
प्रमोदमतुलं वरं स किल सत्यमत्राश्नुते  
      प्रमोदभरपूरितो नयति कालमस्मिन् कालौ ॥ ७४॥  
  
कलिः प्रथयतु स्वयं कमपि विभ्रमं सम्भ्रमात्  
      कठोरमकपूरितं कलुषजालकन्दायितम् ।  
तथाऽपि सुखमेधते यतिवरस्य सूक्तौ रतः  
      चिरन्तनसरस्वतीरसभरेण या पूरिता ॥ ७५॥  
  
यतीश्वरसरस्वतीमनुभवन्ति ये कोविदाः  
      यतीश्वरसरस्वतीमथ पठन्ति ये सादरम् ।  
यतीश्वरसरस्वतीमथ वहन्ति ये पुस्तके  
      यतीश्वरधियैव तान् इह नमामि सर्वानपि ॥ ७६॥  
  
(४६. मन्दाक्रान्ता)  
आसूर्याख्ये महति मधुरे मान्यवंशेऽवतीर्णः  
      दिव्यक्षेत्रे सकलमहिते पावने दर्शनीये ।  
नाम्ना यत्तत् सुरनरभुवा भाषया मिश्रितेन  
      प्रोक्तं जातं जगति विदितं श्रीपरुम्भूधुरीति ॥ ७७॥  
  
श्रीर्या श्लाघ्या भवति हि सतां तामिमां संवहन्ती  
      धूर्या तां भूर्वहति यदियं श्रीपरुम्भूधुरीति ।  
तादृक् नाम्ना भवति जगति प्राप्तकीर्तिः पुरीयं  
      नामन्युक्तान्यह ! विमृशतां भाति वर्णानि तत्त्वम् ॥ ७८॥  
  
(४७. हरिणी)  
कुवलयदलश्यामे रामे रतस्सततं मुनिः  
      यतिपतिरसावीहामुक्तो हितैकरतो नते ।  
मधुरमधुरा भाषावेषाः किरन् निजसंविदः  
      कलयतु सदा नृत्तं चित्तं मदीयमुपाश्रितः ॥ ७९॥  
  
(४८. नर्कुटकम्)  
करधृतदण्डमस्तु मम मानसवाच्छितदं  
      कटितटरक्तवस्त्रकमनीयवपुःप्रवरम् ।  
शुभमयशुभ्रपुण्ड्रसुभगाकृति मङ्गलदं  
      यतिपतिनामकं किमपि दैवतमप्रतिमम् ॥ ८०॥  
  
यतिपतिमञ्जुवक्त्रगलिताक्षरपङ्क्तिधरं  
      मतिमतिहर्षजालपरिवर्षणकर्मकृति (तम् ।) ।  
सति पथि नीयमाननिगमार्थमहाविभवं  
      रतिमिह मे ददातु परपुंसि सुभाष्यमिदम् ॥ ८१॥  
  
(४९. कुसुमितलतावेल्लिता)  
स्वामी काषायं वपुषि कलयन् हस्तपद्मे त्रिदण्डं  
      श्रीमच्छ्रीचूर्णं परिगततनुं श्वेतपुण्ड्रैस्सुरम्यम् ।  
मौलौ सन्दृश्यां कचचयकृतां सच्छिखां भव्यमूर्तिं  
      श्रीमानन्तर्मे विलसतु सदा संयमीन्द्रो महात्मा ॥ ८२॥  
  
(५०. विबुधप्रिया)  
वारणाद्रिशिरःस्थितं वरदं सुपर्वमहीरुहं  
      वर्धयन् स्वकराम्बुना परमुन्नतं सकलेडितम् ।  
सर्वदाऽतुलसद्दयं चतुराननाध्वरसम्भवं  
      संयमिप्रवरो गुरुः गुणवान् सदा स विराजते ॥ ८३॥  
  
(५१. शार्दूलविक्रीडितम्)  
वन्दे लक्ष्मणयोगिपादयुगलं शोणाब्जतुल्यप्रभं  
      वीथीधूलिसमूहक्लृप्तकवचं भिक्षाटनप्रस्थितम् ।  
यद्विन्यासपवित्रितं क्षितिरजश्चक्राङ्करेखोज्ज्वलं  
      स्वाङ्गुल्यग्रसमादृतं शुभकरं मौलौ विधत्ते जनः ॥ ८४॥  
  
श्रीमद्यामुनतीर्थसक्तहृदयौ पाण्याप्तवंशोत्तमौ  
      विख्यातौ भुवि यादवाश्रितपदौ रामानुजौ यौ तयोः ।  
एकः श्रीविबुधेन्द्रजातमहितं मूलं किलादौ जगौ  
      अन्यस्तस्य ततश्च भाष्यमनयोः पादाम्बुजान्याश्रये ॥ ८५॥   
(श्रीकृष्णयतिपत्योः श्लेषः)  
  
श्रीमल्लक्ष्मणयोगिराजवचसां माहात्म्यमत्यद्भुतं  
      कोऽहं वक्तुमिदं वदन्ति सुधियः श्रीवत्सगुर्वादयः ।  
काणादप्रमुखेषु मास्तु धिषणा शास्त्रेषु काव्येषु वा  
      सर्वत्राऽपि जयं यतीश्वरगिरां सेवा प्रदद्यादिति ॥ ८६॥  
  
शय्या पद्मविलोचनस्य महतः पुंसो भुजङ्गाधिपः  
      सञ्जातो धरणौ किलायमभवत् पूर्वं महाभाष्यकृत् ।  
सञ्जातोऽथ च पिङ्गलाह्वयमुनिः छन्दश्चयं निर्ममे  
      सञ्जातोऽथ च लक्ष्मणार्यमुनिराट् श्रीभाष्यकारोऽभवत् ॥ ८७॥  
  
जातो भाष्यकृदेष भाष्यकृदभूत् श्रीपिङ्गलः पिङ्गले  
      वर्षेऽभूत् मधुरोदितोऽथ च मधौ मासे भवात्तारकः ।  
सञ्जातो भवतारके सकलमप्येतत् परं साम्प्रतं  
      तस्मात् साम्प्रतमेनमस्मि शरणं यातो यतीनां पतिम् ॥ ८८॥  
  
शास्त्रे शब्दमये ततान विहृतिं जन्मन्यसावादिमे  
      मध्यस्थेऽथ च जन्मनीह विहृतिं छन्दःकुलेऽथोदिते ।  
जन्मन्यत्र विधाय भाष्यमुभयं गद्यत्रयं सारवत्  
      वेदार्थस्य च सङ्ग्रहं यतिपतिः नित्यं स्थितो दीपवत् ॥ ८९॥  
  
सञ्चारेण पवित्रितक्षितितलं सद्भिस्सदा सेवितं  
      काञ्चीपूर्णकृतीन्द्रवाग्विलसितैः विद्योतमानान्तरम् ।  
वेदार्थौघसमृद्धशोभननवग्रन्थोदयैकस्थलं  
      श्रीरामानुजमग्र्यवर्णमधुरं सेवस्व हे चित्त ! मे ॥ ९०॥   
(श्रीरामनुजश्रीरामनुजपत्रिकयोः श्लेषः)  
(५२. स्रग्धरा)  
नामाभूत्ते त्रिवर्णं त्रिजगदभिहितं लक्ष्मण ! श्रीयतीन्दो !  
      सौत्रं भाष्यं त्रिधेदं त्रिविधमपि कृतं गद्यमत्र त्वयेदम् ।  
वाणी सेयं त्रिधाम्नः विवृततनुरभूत् या त्रिषट्काभिरामा  
      त्रित्रिग्रन्थप्रणेतः ! त्रिमुनिवर नमस्ते गृहीतत्रिदण्ड ! ॥ ९१॥  
  
``गाथाताथागतानां'' इति निगमशिरोदेशिकः प्राह यं ते  
      स्तोत्रे श्लोकं महान्तं तमिह वयमहो कीर्तयन्तो महान्तम् ।  
विन्देमानन्दमन्तर्विधुतसमशुचो विस्तृतापार्थसार्थान्  
      नान्यान् स्वप्नेऽपि यामो विमतसृतिमतो जीवसञ्जीवकामाः ॥ ९२॥  
  
(५३. पादाकुलकम्)  
मा मां रामां चेतो यायाः  
      श्रीमद्रामावरजं यायाः ।  
रामास्सर्वा अनुजा एताः  
      कामान्नेमा वामाः कुर्याः ॥ ९३॥  
  
(५४. गीतिः)  
यतिपतिपादपयोजे  
      यदि मतिरीषन्निवेशिता भवति ।  
यम इति तस्य व पूरिति  
      यवलवमात्रं न विद्यते चिन्ता ॥ ९४॥  
  
पिङ्गलवत्सरजातः  
      पिङ्गलमुनिरेव लक्ष्मणार्योऽयम् ।  
मङ्गलसन्ततिदायक  
      तुङ्गगुणाश्लिष्टवृत्तकुलभूमिः ॥ ९५॥  
  
लक्ष्मण ! यतिवर ! स भवान्  
      अतिमहितो नस्सुबन्धुरत एव ।  
वासवभवाय दत्ता  
      विवृता भवतात्र हृद्यगद्यकृता ॥ ९६॥  
  
(उपजातिः)  
श्रीभाष्यसिंहासनमात्मनीनं  
      अस्मत्कुलश्रीतिलकाय दत्वा ।  
स्वभागिनेयाय तुतोष भूयः  
      यस्तं प्रपद्ये शरणं यतीन्द्रम् ॥ ९७॥  
  
(गीतिः)  
यतिपतिषण्णवतिरियं  
      द्विजपतिसुस्कन्धलालनीयाङ्गा ।  
ह्रस्वा च वर्धमाना  
      सेव्या परमेव देवता जयति ॥ ९८॥  
  
यतिपतिषण्णवतिरियं  
      सुगुणा शुद्धा सुवृत्तजातयुता ।  
ब्राह्मीं श्रियं वहन्ती  
      कण्ठाभरणं सतां सदा भवतु ॥ ९९॥  
  
(त्वरितगतिः)  
यतिपतिषण्णवतिरियं  
      कविमणिमानिधिरचिता ।  
निजपठने रतधिषणं  
      समकुशलं विरचयति ॥ १००॥  
  
यतिपतिषण्णवतिः ॥  
  
इति श्रीमदाशुकविसार्वभौमस्य श्रीनिधेः कृतिषु  
       यतिपतिषण्णवतिं सम्पूर्णम् ।  
  
 Footnotes  टिप्पणी  
(१) आगामिनि पिङ्गले वत्सरे भगवतः श्रीरामानुजस्य षोडशी  
षष्टिपूर्तिः (९६० संवत्सराणां पूर्तिः) भविता । सा च उत्सवैः  
पूर्णा कर्तव्या । तदङ्गतया श्रीरामानुजविषयकाः प्रबन्धाः  
उपन्यासाश्च विद्वद्भिः कर्तव्याः । इति प्रार्थये ।'' --  
 इति श्रीकाञ्ची विद्वद्वरेण्य पद्मभूषण महामहिमोपाध्याय, प्रतिवादि-  
भयङ्करमण्णङ्गराचार्य स्वामिनः स्वकीय ``रामानुजन्'' नाम  
द्रमिडपत्रिकायां सन्देशमदिशन् । श्रीकवीश्वराः तेन सन्देशेन  
प्रचोदिताः ९६० संवत्सरपूर्तिजन्मर्क्षोत्सवत्वात् अस्य, ९६ श्लोकैः  
पूर्णां इमां यतिपतिषण्णवतिं अरचयन् ॥  
  
(२) नलाग्रजशरश्चापजः - राक्षसवत्सरे धनुर्मासे जातः इत्यर्थः ।  
चापपत्तने-धनुष्पुरे । श्रीकविसार्वभौमानां गुरवः श्रीवात्स्यवेङ्कट-  
शेषार्यमहादेशिकाः राक्षसवर्षे चापमासि अवतारं कृतवन्तः । तत  
एवं वर्णना ॥  
  
(३) नलानुजशरत्-पिङ्गलवत्सरः । मधुजातः-चैत्रमासे कृतावतारः  
``मधुश्च माधवश्च वासन्तिकावृत्'' इति भगवती श्रुतिः ॥  
  
(४) नवमिदं वृत्तम् । यतिनुतिरिति नामधेयमस्य अस्माभिः दत्तम् ॥  
  
(५) भवस्य तारेः - आर्द्रानक्षत्रे-  
       ``आर्द्रा नक्षत्रं रुद्रो देवता'' इति श्रुतिः ॥  
  
(६) नरप्रिया -- नवमिदं वृत्तं कविप्रयुक्तम् ।  
       इदस्माभिः दत्तं नामधेयमस्य ॥  
  
(७) यादवी - नवमिदं वृत्तम् । एतदस्माभिः दत्तं नामधेयम् ॥  
  
(८) यतिमहिता - नवमिदं वृत्तम् । एतदस्माभिः दत्तं नामधेयम् ॥  
  
(९) कमला नाम यतिपतेः भगिनी । यस्याः वंशे जाता एते कवीश्वराः ॥  
  
कविताजितकल्लोलिकन्यकाकान्तवक्षसे ।  
करुणादिगुणाढ्याय कमलानिधये नमः ॥  
  
 ॥ श्रीनिधये नमः ॥  
  
  
  
The footnotes are given as number enclosed in parenthesis.  
  
Proofread by Aruna Narayanan  
  
