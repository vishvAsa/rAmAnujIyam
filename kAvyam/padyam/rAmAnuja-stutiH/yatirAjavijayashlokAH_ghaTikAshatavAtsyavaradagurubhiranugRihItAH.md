+++
"Text title" = "Yatiraja Vijaya Shlokah"
"File name" = "yatirAjavijayashlokAH.itx"
itxtitle = "yatirAjavijayashlokAH (ghaTikAshatavAtsyavaradagurubhiranugRihItAH)"
engtitle = "yatirAjavijayashlokAH"
Category = "deities_misc, stotra, gurudev"
Location = "doc_deities_misc"
Sublocation = "deities_misc"
SubDeity = "gurudev"
Language = "Sanskrit"
Subject = "philosophy/hinduism/religion"
"Proofread by" = "Aruna Narayanan"
"Description/comments" = "Ramanujastotraratnavali, Ramanuja Sampradaya. (Prayer to Shri Ramanujacharya)"
Indexextra = "(Scans 1, 2)"
"Latest update" = "December 25, 2022"
"Send corrections to" = "Sanskrit@cheerful.com"
"Site access" = "http://sanskritdocuments.org"
title = "यतिराजविजयश्लोकाः (घटिकाशतवात्स्यवरदगुरुभिरनुगृइहीताः)"

+++
  
 यतिराजविजयश्लोकाः   
            ॥ श्रीः ॥  
  
    ॥ श्रीमते रामानुजाय नमः ॥  
  
 ॥ श्रीघटिकाशतवात्स्यवरदगुरवे नमः ॥  
  
श्रीघटिकाशतवात्स्यवरद्गुरुभिरनुगृहीताः  
॥ अथ यतिराजविजयश्लोकाः (१)॥  
  
नमो वरदविष्ण्वार्यनयनानन्ददायिने ।  
वात्स्याय वरदार्याय वादिनीहारभास्वते ॥  
  
मायाविमोहितसुरानसुरानलावीत्  
      येनाच्युतस्स कुहनासमयैर्मनुष्यान् ।  
सम्मोहयत्सु पुनरेषु सुदर्शनोऽपि  
      तानेव जेतुमधुना यतिशेखरोऽभूत् ॥ १॥  
  
त्रिदण्डकाषायशिखोपवीतैः  
      प्रसाधयन् पारमहंस्यलक्ष्मीम् ।  
वैकुण्ठमारोपयितुं मुमुक्षून्  
      सोपानकारी यतिराज एषः ॥ २॥  
  
स एष साक्षात्कृतकृष्णदत्तां  
      निक्षेपविद्यां निरवद्यभूमा ।  
गद्यात्मना कृष्णजनोपभोग्यां  
      संवादरूपां विदधे दयालुः ॥ ३॥  
  
प्रमाणेष्वेष वेदान्तः प्रमेयेषु परः पुमान् ।  
प्रमातृषु यतीन्द्रोऽयं न द्वितीयमपेक्षते ॥ ४॥  
  
कर्मव्याजकृताखिलात्मनिवहक्लेशावबोधस्फुरत्-  
      पश्चात्तापकृपाविमोचितजगज्जन्मादिलीलादरम् ।  
भोगैकप्रवणं विधास्यति परं ब्रह्मापि दत्ताभयः  
      भूतेभ्यो यतिराज एष इति मे चेतस्यभून्निश्चयः ॥ ५॥  
  
देहाक्षादिविलक्षणोऽणुरजडो नित्योऽहमर्थोऽमल-  
      ज्ञानानन्दमयोऽप्यतन्मय इव भ्राम्यत्यविद्यावृतः ।  
पञ्चक्लेशविपाकपावकशिखालीढस्य तस्यात्मनः  
      निर्वाणाय निसर्गसौहृदनिधे ! नान्या गतिस्त्वांविना ॥ ६॥  
  
सर्वज्ञो न न वेद तस्य करुणाराशेरुपेक्षा कुतः  
      सर्वेशः किमसौ न शक्ष्यति परित्रातुं तथापि प्रभुः ।  
सर्वान् रक्षति यत्कटाक्षकणिकापेक्षी नरानुद्धरन्  
      संसाराम्बुनिधेः स एव हि गुरुः सर्वोत्तरं दैवतम् ॥ ७॥  
  
त्रिवर्गमवधीरयन् त्रिविधचेतनाचेतन-  
      प्रपञ्चमयकञ्चुके भगवति स्वयं ज्योतिषि ।  
निवेशितधियां सतां निखिलमङ्गलैकास्पदं  
      तमेव कथयन् गतिं यतिभिरीडितः क्रीडति ॥ ८॥  
  
कुदर्शनानीतरदर्शनानि  
      यतीन्द्र ! कुर्वन्निजदर्शनेन ।  
सम्यक् श्रुतिन्यायकलापदर्शी  
      सुदर्शनोऽसि प्रियदर्शनस्त्वम् ॥ ९॥  
  
काले वर्षतु वासवः क्षितिभुजो रक्षन्तु सम्यक् महीं  
      सर्वे सन्तु निरामयाश्च कृतिनः सत्वोत्तराः प्राणिनः ।  
पुण्या लोकमिदं पुनातु भगवद्भक्तिः चिरस्थायिनी  
      मालावत् यतिशेखरस्य विहरत्वाज्ञा नृणां मूर्धसु ॥ १०॥  
  
इति श्रीघटिकाशतवात्स्यवरदगुरुभिरनुगृहीताः  
                यतिराजविजयश्लोकाः सम्पूर्णाः ।  
  
 Footnote  
(१) श्रीघटिकाशतवात्स्यवरद्गुरुभिः (एते श्रीश्रुतप्रकाशिकाप्रसूतेः  
श्रीनडादूरम्माल् वात्स्यवरदगुरोः वंश्याः, श्रीनिगमान्तमहादेशिकस्य  
प्रशिष्याः, श्रीपरकालमठस्थापकस्य ब्रह्मतन्त्रस्वतन्त्रगुरोः  
शिष्याः, श्रीमदहोबिलमठस्थापकस्य शठकोपमुनेः आचार्याः ।)  
अनुगृहीतात् यतिराजविजयनाटकात् उद्धृता इमे श्लोकाः ॥)  
  
नमो वरद्विष्ण्वार्यनयनानन्ददायिने ।  
वात्स्याय वरदार्याय वादिनीहारभास्वते ॥  
  
 ॥ श्रीघटिकाशतवात्स्यवरदगुरवे नमः ॥  
  
  
Proofread by Aruna Narayanan   
  
