+++
"Text title" = "yatirAjastotram 2"
"File name" = "yatirAjastotram2.itx"
itxtitle = "yatirAjastotram 2 (raNgAryavirachitam dhanaM yasya sadbrahma vidyAnidAnaM)"
engtitle = "yatirAjastotram 2"
Category = "deities_misc, stotra, gurudev"
Location = "doc_deities_misc"
Sublocation = "deities_misc"
SubDeity = "gurudev"
Texttype = "stotra"
Author = "Rangarya"
Language = "Sanskrit"
Subject = "philosophy/hinduism/religion"
"Transliterated by" = "Mohan Chettoor"
"Proofread by" = "Mohan Chettoor"
Description-comments = "Ramanuja Sampradaya. (Prayer to Shri Ramanujacharya, advice)"
Indexextra = "(Scan)"
"Latest update" = "June 6, 2022"
"Send corrections to" = "(sanskrit at cheerful dot c om)"
"Site access" = "https://sanskritdocuments.org"
title = "यतिराजस्तोत्रम् २ (रण्गार्यविरचितम् धनं यस्य सद्ब्रह्म विद्यानिदानं)"

+++
  
 यतिराजस्तोत्रम् २   
धनं यस्य सद्ब्रह्म विद्यानिदानं  
     बुधानन्दरूपं स्वरूपं दधानम् ।  
परप्रापकाङ्घ्रिद्वयीसन्निधानं  
     विधानं विभूतिद्वयेशाभिधानम् ।  
भजे भाष्यकारं भजे लक्ष्मणार्यं  
     भजे सालसद्ग्रामरामानुजार्यम् ॥ १॥  
  
नमोनित्यदिव्यप्रबन्धादिकृद्भ्यो  
     नमः पञ्चरात्रादिविद्भ्यो मुनिभ्यः ।  
नमोमद्गुरुभ्यो नमस्तद्गुरुभ्यो  
     नमः पञ्चसंस्कारविद्यागुरुभ्यः ॥ भजे भाष्य०॥ २॥  
  
नमो वेङ्कटाधीशसत्पादरेणु-  
     स्तवैः पद्यविद्यासहस्रप्रयोक्त्रे ।  
मुमुक्षूञ्जनान्नित्यकल्पान्विधात्रे  
     महाहोबलाचार्यवर्याय पित्रे ॥ भजे भाष्य०॥ ३॥  
  
अहिर्बुध्न्य‍इत्यादि यस्मिन्प्रमाणं  
     कलौ कश्चिदित्यादिशुद्धं पुराणम् ।  
मृषा घोषवादादि येनाधरीणं  
     धुरीणं गुरूणां पुमांसं पुराणम् ॥ भजे भाष्य०॥ ४॥  
  
यतीशाश्रितानां कनिष्ठो भवेयं  
     सदा पञ्चमोपायनिष्ठो भवेयम् ।  
गुरोरङ्घ्रिरूपो भवेयं भवेयं  
     हरेरन्तरङ्गो भवेयं भवेयम् ॥ भजे भाष्य०॥ ५॥  
  
अनन्तोहि भूत्वा महाभाष्यकारः  
     प्रबुद्धं चकार त्रयीशब्दजालम् ।  
पुनस्सोऽयमागत्य मद्भाष्यकारः  
     प्रबुद्धं चकार श्रुतेरर्थमूलम् ॥ भजे भाष्य०॥ ६॥  
  
मृषावादिदुर्वादपङ्के निमग्नं  
     गुणाभावहेयस्वरूपादिभग्नम् ।  
परं ब्रह्म यस्य प्रभावेण लग्नं  
     बभौ दृष्टकल्याणलक्ष्मीवलग्नम् ॥ भजे भाष्य०॥ ७॥  
  
सदैकान्तिभिर्दादशोद्यत्सहस्रै-  
    श्चतुस्सप्ततिस्वीयसिंहासनस्थैः ।  
तथाविष्णुभक्तैरनन्तैरुपेतं  
     महारङ्गराजाङ्गरक्षाविनीतम् ॥ भजे भाष्य०॥ ८॥  
  
न यागो न योगो न वा तन्त्रमन्त्रौ  
     न हि ज्ञानदाने न भक्तिप्रपत्ती ।  
तथाप्यात्मलब्धौ न सन्देहगन्धो  
     बलम्मे महद्भाष्यकारानुबन्धः ॥ भजे भाष्य०॥ ९॥  
  
कृतं वा तपो न्यद्बलंवागुरूणां  
     श्रियःश्रीपतेः किन्नु साक्षादपेक्षा ।  
घृणाभाष्यकारस्य निष्कारणा वा  
     ममैषा मुखेघोषते कापि भाषा ॥ भजे भाष्य०॥ १०॥  
  
परव्यूहलीलान्तरार्चाविशेषै-  
     रशेषैर्हरिर्व्यासमन्वादिवेषैः ।  
समुद्धर्तुमेतन्भवाब्धेरशक्त-  
     स्ततोभूद्यतिः शेषभावानुषक्तः ॥ भजे भाष्य०॥ ११॥  
  
भवाब्धौ निमग्नान्त्समुद्धर्तुकामः  
     परोलक्ष्मणार्याद्गुरुर्नेति नेति ।  
सनिस्साणभेरीमहाकाहलीभि-  
     र्भटैर्घुष्यतां घुष्यतां दिक्तटेषु ॥ भजे भाष्य०॥ १२ ॥  
  
सती ब्रह्मविद्या सुतः शैलदीपो  
     गुरुः पारिजातः श्रितं भाग्यरत्नम् ।  
ततः कालमेघे स्वयं भोगिराजे  
     प्रसन्ने तदस्मिन्नलभ्यं कुतो नः ॥ भजे भाष्य०॥ १३॥  
  
तृणीकृत्यवैरिञ्जिरुद्रप्रतिष्ठां  
     यदीयाङ्घ्रिपाथोजकैङ्कर्यनिष्ठाम् ।  
इहामुत्र च प्राभवाः प्रक्रमन्ते-  
     तदन्यं गुरुं मूढभावा भजन्ते ॥ भजे भाष्य०॥ १४॥  
  
यतीन्द्र्ं विनिन्दत्यसद्ग्रन्थकन्था-  
     धराविश्वमिथ्यानुसन्धानगन्धाः ।  
जगच्चक्षुषं  प्रत्नमेकं शतान्धा-  
     नपश्यन्त्यहो कर्मबन्धादिवान्धाः ॥ भजे भाष्य०॥ १५॥  
  
न तर्केऽप्युदर्को न शब्दे च शक्तो  
     न कस्यावतारो न तन्त्रस्वतन्त्रः ।  
कथं कल्पयेत्सर्वभाषासु गाथाः  
     किमाचार्यमाहात्म्यभीतस्सवेधाः ॥ भजे भाष्य०॥ १६॥  
  
अहं तूर्ध्वबाहुर्भणामि श‍ृणुध्वं  
     शठारातिनाथादिवाचः स्मरध्वम् ।  
यतीन्द्राङ्घ्रिकैङ्कर्यमात्रे यतध्वं  
     मनुध्वं मुरध्वंसिलोके रमध्वम् ॥ भजे भाष्य०॥ १७ ॥  
  
सुधापुण्ड्रूरेखा विराजल्ललाटं  
     सुधांशुप्रतीकाशकाशत्किरीटम् ।  
समुद्धाट्य वैकुण्ठकक्ष्याकवाटं  
     सुपर्णादिसंसेव्यमानन्दकूटम् ॥ भजे भाष्य०॥ १८॥  
  
उषस्सान्ध्यरागारुणन्मेघरेखा-  
     कचाकर्षिकाषायखण्डोत्तरीयम् ।  
बृहन्नारदीयोक्तरूपं तुरीयं  
     परं वस्तु पश्यामि लक्ष्मीधरीयम् ॥ भजे भाष्य०॥ १९॥  
  
अलं देशिकैरन्यचित्तैः प्रमत्तै-  
     रलंस्थाणुकल्पैरलक्ष्मीशतल्पैः ।  
अपद्माक्षहारैरचक्राङ्कधारै-  
     रसद्भाष्यकारैरशेषावतारैः ॥ भजे भाष्य०॥ २०॥  
  
प्रफुल्लाब्जनेत्रं प्रभाशोभिगात्रं  
     प्रकृत्या पवित्रं प्रभावैर्विचित्रम् ।  
हरेरातपत्रं सतां जैतपत्रं  
     सुपर्णस्यमित्रं सुमित्रासुपुत्रम् ॥ भजे भाष्य०॥ २१॥  
  
अहो शाङ्कराः किङ्करत्वं प्रयाताः  
     वरे भास्करास्तस्कराकारभाजः ।  
ततो यादवाः पादवारिप्रपूता-  
     स्तथैवागतास्सौगता भाट्टसाङ्ख्याः ॥ भजे भाष्य०॥ २२॥  
  
शठः कापिलः कोऽपि लक्ष्यो न मोक्षे  
     विनष्टस्वरोऽभूत्स माहेश्वरोऽपि ।  
कणादः प्रमाणप्रणादोऽपि शान्तः  
     प्रमाणं ब्रुवाणश्च गाणापतेयः ॥ भजे भाष्य०॥ २३॥  
  
स्वयम्ब्रह्मसूत्रायभावेऽपि बुद्ध्या  
     कथं ब्रह्मसूत्रादिभाष्यं विदध्यात् ।  
कथं तस्य शिष्या बभूवुर्मनुष्याः  
     कुतो नास्ति रोषः कलेरेष दोषः ॥ भजे भाष्य०॥ २४॥  
  
पुरादर्शितं चोलभृत्कीटकण्ठं  
     समारुह्य सह्याचलेन्द्रोपकण्ठम् ।  
अकुण्ठप्रभावोऽत्र वैकुण्ठकल्पः  
     सकण्ठीरवं प्राप्य सोल्लुण्ठमास्ते ॥ भजे भाष्य०॥ २५॥  
  
नमः पुण्यकौण्डिन्यगोत्रोद्भवेभ्यो  
     नमस्सालसद्ग्रामसद्वंशजेभ्यः ।  
नमो वैष्णवेभ्यो महद्भ्योऽर्भकेभ्यो  
     नमः शेषभावादचिद्भ्यश्च चिद्भ्यः ।  
भजे भाष्यकारं भजे लक्ष्मणार्यं  
     भजे सालसद्ग्रामरामानुजार्यम् ॥ २६॥  
  
इति श्रीसालग्रामस्थलाचार्यपुरुषनरपतिराजसंस्थानगुरूद्दण्डवेदान्त-  
रङ्गार्यविरचितं यतिराजस्तोत्रद्वयं सम्पूर्णम् ॥ २॥  
  
  
Encoded and proofread by Mohan Chettoor  
  
