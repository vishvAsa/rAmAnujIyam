---
title: यतिराजसप्ततिः वेङ्कटनाथकृतः

---

<details open><summary>विश्वास-प्रस्तुतिः</summary>

कमप्याद्यं गुरुं वन्दे कमलागृहमेधिनम् ।  
प्रवक्ता च्छन्दसां वक्ता पञ्चरात्रस्य यः स्वयम् ॥
</details>

<details><summary>मूलम्</summary>

कमप्याद्यं गुरुं वन्दे कमलागृहमेधिनम् ।  
प्रवक्ता च्छन्दसां वक्ता पञ्चरात्रस्य यः स्वयम् ॥
</details>


<details open><summary>विश्वास-प्रस्तुतिः</summary>

सहधर्मचरीं शौरेः सम्मन्त्रितजगद्धिताम् ।  
अनुग्रहमयीं वन्दे नित्यमज्ञातनिग्रहाम् ॥
</details>

<details><summary>मूलम्</summary>

सहधर्मचरीं शौरेः सम्मन्त्रितजगद्धिताम् ।  
अनुग्रहमयीं वन्दे नित्यमज्ञातनिग्रहाम् ॥
</details>


<details open><summary>विश्वास-प्रस्तुतिः</summary>

वन्दे वैकुण्ठसेनान्यं देवं सूत्रवतीसखम् ।  
यद्वेत्रशिखरस्पन्दे विश्वमेतद्व्यवस्थितम् ॥
</details>

<details><summary>मूलम्</summary>

वन्दे वैकुण्ठसेनान्यं देवं सूत्रवतीसखम् ।  
यद्वेत्रशिखरस्पन्दे विश्वमेतद्व्यवस्थितम् ॥
</details>


<details open><summary>विश्वास-प्रस्तुतिः</summary>

यस्य सारस्वतं स्रोतो वकुलामोदवासितम् ।  
श्रुतीनां विश्रमायालं शठारिं तमुपास्महे ॥
</details>

<details><summary>मूलम्</summary>

यस्य सारस्वतं स्रोतो वकुलामोदवासितम् ।  
श्रुतीनां विश्रमायालं शठारिं तमुपास्महे ॥
</details>


<details open><summary>विश्वास-प्रस्तुतिः</summary>

नाथेन मुनिनाथेन (तेन) भवेयं नाथवानहम् ।  
यस्य नैगमिकं तत्त्वं हस्तामलकतां गतम् ॥
</details>

<details><summary>मूलम्</summary>

नाथेन मुनिनाथेन (तेन) भवेयं नाथवानहम् ।  
यस्य नैगमिकं तत्त्वं हस्तामलकतां गतम् ॥
</details>


<details open><summary>विश्वास-प्रस्तुतिः</summary>

नमस्याम्यरविन्दाक्षं नाथभावे व्यवस्थितम् ।  
शुद्धसत्त्वमयं शौरेरवतारमिवापरम् ॥
</details>

<details><summary>मूलम्</summary>

नमस्याम्यरविन्दाक्षं नाथभावे व्यवस्थितम् ।  
शुद्धसत्त्वमयं शौरेरवतारमिवापरम् ॥
</details>


<details open><summary>विश्वास-प्रस्तुतिः</summary>

अनुज्ज्ञितक्षमायोगमपुण्यजनबाधकम् ।  
अस्पृष्टमदरागं तं रामं तुर्यमुपास्महे ॥
</details>

<details><summary>मूलम्</summary>

अनुज्ज्ञितक्षमायोगमपुण्यजनबाधकम् ।  
अस्पृष्टमदरागं तं रामं तुर्यमुपास्महे ॥
</details>


<details open><summary>विश्वास-प्रस्तुतिः</summary>

विगाहे यामुनं तीर्थं साधु बृन्दावने स्थितम् ।  
निरस्तजिह्मगस्पर्शे यत्र कृष्णः कृतादरः ॥
</details>

<details><summary>मूलम्</summary>

विगाहे यामुनं तीर्थं साधु बृन्दावने स्थितम् ।  
निरस्तजिह्मगस्पर्शे यत्र कृष्णः कृतादरः ॥
</details>


<details open><summary>विश्वास-प्रस्तुतिः</summary>

दयानिघ्नं यतीन्द्रस्य देशिकं पूर्णमाश्रये ।  
येन विश्वसृजो विष्णोरपूर्यत मनोरथः ॥
</details>

<details><summary>मूलम्</summary>

दयानिघ्नं यतीन्द्रस्य देशिकं पूर्णमाश्रये ।  
येन विश्वसृजो विष्णोरपूर्यत मनोरथः ॥
</details>


<details open><summary>विश्वास-प्रस्तुतिः</summary>

प्रणामं लक्ष्मणमुनिः प्रतिगृह्णातु मामकम् ।  
प्रसाधयति यत्सूक्तिः स्वाधीनपतिकां श्रुतिम् ॥
</details>

<details><summary>मूलम्</summary>

प्रणामं लक्ष्मणमुनिः प्रतिगृह्णातु मामकम् ।  
प्रसाधयति यत्सूक्तिः स्वाधीनपतिकां श्रुतिम् ॥
</details>


<details open><summary>विश्वास-प्रस्तुतिः</summary>

उपवीतिनमूर्ध्वपुण्ड्रवन्तं त्रिजगत्पुण्यफलं त्रिदण्डहस्तम् ।  
शरणागतसार्थवाहमीडे शिखया शेखरिणं पतिं यतीनाम् ॥
</details>

<details><summary>मूलम्</summary>

उपवीतिनमूर्ध्वपुण्ड्रवन्तं त्रिजगत्पुण्यफलं त्रिदण्डहस्तम् ।  
शरणागतसार्थवाहमीडे शिखया शेखरिणं पतिं यतीनाम् ॥
</details>


<details open><summary>विश्वास-प्रस्तुतिः</summary>

प्रथयन् विमतेषु तीक्ष्णभावं प्रभुरस्मत्परिरक्षणे यतीन्द्रः ।  
अपृथक्प्रतिपन्नयन्मयत्वैः ववृधे पञ्चभिरायुधैर्मुरारेः ॥
</details>

<details><summary>मूलम्</summary>

प्रथयन् विमतेषु तीक्ष्णभावं प्रभुरस्मत्परिरक्षणे यतीन्द्रः ।  
अपृथक्प्रतिपन्नयन्मयत्वैः ववृधे पञ्चभिरायुधैर्मुरारेः ॥
</details>


<details open><summary>विश्वास-प्रस्तुतिः</summary>

शमितोदयशङ्करादिगर्वः स्वबलादुद्धृतयादवप्रकाशः ।  
अवरोपितवान् श्रुतेरपार्थान् ननु रामावरजः स एष भूयः ॥
</details>

<details><summary>मूलम्</summary>

शमितोदयशङ्करादिगर्वः स्वबलादुद्धृतयादवप्रकाशः ।  
अवरोपितवान् श्रुतेरपार्थान् ननु रामावरजः स एष भूयः ॥
</details>


<details open><summary>विश्वास-प्रस्तुतिः</summary>

अबहुश्रुतसम्भवं श्रुतीनां जरतीनामयथायथप्रचारम् ।  
विनिवर्तयितुं यतीश्वरोक्तिः विदधे ताः स्थिरनीतिपञ्जरस्थाः ॥
</details>

<details><summary>मूलम्</summary>

अबहुश्रुतसम्भवं श्रुतीनां जरतीनामयथायथप्रचारम् ।  
विनिवर्तयितुं यतीश्वरोक्तिः विदधे ताः स्थिरनीतिपञ्जरस्थाः ॥
</details>


<details open><summary>विश्वास-प्रस्तुतिः</summary>

अमुना तपनातिशायिभूम्ना यतिराजेन निबद्धनायकश्रीः ।  
महती गुरुपङ्क्तिहारयष्टिः विबुधानां हृदयङ्गमा विभाति ॥
</details>

<details><summary>मूलम्</summary>

अमुना तपनातिशायिभूम्ना यतिराजेन निबद्धनायकश्रीः ।  
महती गुरुपङ्क्तिहारयष्टिः विबुधानां हृदयङ्गमा विभाति ॥
</details>


<details open><summary>विश्वास-प्रस्तुतिः</summary>

अलूनपक्षस्य यतिक्षमाभृतो विभाति वंशे हरितत्त्वमक्षतम् ।  
यदुद्भवाः शुद्धसुवृत्तशीतलाः भवन्ति मुक्तावलिभूषणं भुवः ॥
</details>

<details><summary>मूलम्</summary>

अलूनपक्षस्य यतिक्षमाभृतो विभाति वंशे हरितत्त्वमक्षतम् ।  
यदुद्भवाः शुद्धसुवृत्तशीतलाः भवन्ति मुक्तावलिभूषणं भुवः ॥
</details>


<details open><summary>विश्वास-प्रस्तुतिः</summary>

अनपायविष्णुपदसंश्रयं भजे कलया कयाऽपि कलयाऽप्यनुज्झितम् ।  
अकलङ्कयोगमजडाशयोदयं(दितं) यतिराजचन्द्रमुपरागदूरगम् ॥
</details>

<details><summary>मूलम्</summary>

अनपायविष्णुपदसंश्रयं भजे कलया कयाऽपि कलयाऽप्यनुज्झितम् ।  
अकलङ्कयोगमजडाशयोदयं(दितं) यतिराजचन्द्रमुपरागदूरगम् ॥
</details>


<details open><summary>विश्वास-प्रस्तुतिः</summary>

अभिगम्य सम्यगनघाः सुमेधसो यतिचक्रवर्तिपदपद्मपत्तनम् ।  
हरिभक्तदास्यरसिकाः परस्परं क्रयविक्रयार्हदशया समिन्धते ॥
</details>

<details><summary>मूलम्</summary>

अभिगम्य सम्यगनघाः सुमेधसो यतिचक्रवर्तिपदपद्मपत्तनम् ।  
हरिभक्तदास्यरसिकाः परस्परं क्रयविक्रयार्हदशया समिन्धते ॥
</details>


<details open><summary>विश्वास-प्रस्तुतिः</summary>

परुषातिवाद-परिवाद-पैशुन-प्रभृति-प्रभूत-पतनीय-पङ्किला ।  
स्वदते ममाद्य सुभगा सरस्वती यतिराजकीर्तिकतकैर्विशोधिता ॥
</details>

<details><summary>मूलम्</summary>

परुषातिवाद-परिवाद-पैशुन-प्रभृति-प्रभूत-पतनीय-पङ्किला ।  
स्वदते ममाद्य सुभगा सरस्वती यतिराजकीर्तिकतकैर्विशोधिता ॥
</details>


<details open><summary>विश्वास-प्रस्तुतिः</summary>

अनुकल्पभूतमुरभित्पदं सताम् अजहत्त्रिवर्गमपवर्गवैभवम् ।  
चलचित्तवृत्तिविनिवर्तनौषधं शरणं यतीन्द्रचरणं वृणीमहे ॥
</details>

<details><summary>मूलम्</summary>

अनुकल्पभूतमुरभित्पदं सताम् अजहत्त्रिवर्गमपवर्गवैभवम् ।  
चलचित्तवृत्तिविनिवर्तनौषधं शरणं यतीन्द्रचरणं वृणीमहे ॥
</details>


<details open><summary>विश्वास-प्रस्तुतिः</summary>

श्वसितावधूतपरवादिवैभवाः निगमान्तनीतिजलधेस्तलस्पृशः ।  
प्रतिपादयन्ति गतिमापवर्गिकीं यतिसार्वभौमपदसात्कृताशयाः ॥
</details>

<details><summary>मूलम्</summary>

श्वसितावधूतपरवादिवैभवाः निगमान्तनीतिजलधेस्तलस्पृशः ।  
प्रतिपादयन्ति गतिमापवर्गिकीं यतिसार्वभौमपदसात्कृताशयाः ॥
</details>


<details open><summary>विश्वास-प्रस्तुतिः</summary>

मूले निविश्य महतां निगमद्रुमाणां मुष्णन् प्रतारकभयं धृतनैकदण्डः ।  
रङ्गेशभक्तजनमानसराजहंसो रामानुजः शरणमस्तु मुनिः स्वयं नः ॥
</details>

<details><summary>मूलम्</summary>

मूले निविश्य महतां निगमद्रुमाणां मुष्णन् प्रतारकभयं धृतनैकदण्डः ।  
रङ्गेशभक्तजनमानसराजहंसो रामानुजः शरणमस्तु मुनिः स्वयं नः ॥
</details>


<details open><summary>विश्वास-प्रस्तुतिः</summary>

सन्मन्त्रवित् क्षिपति संयमिनां नरेन्द्रः संसारजिह्मगमुखैः समुपस्थितं नः ।  
विष्वक्ततं विषयलोभविषं निजाभिः गाढानुभावगरुडध्वजभावनाभिः ॥
</details>

<details><summary>मूलम्</summary>

सन्मन्त्रवित् क्षिपति संयमिनां नरेन्द्रः संसारजिह्मगमुखैः समुपस्थितं नः ।  
विष्वक्ततं विषयलोभविषं निजाभिः गाढानुभावगरुडध्वजभावनाभिः ॥
</details>


<details open><summary>विश्वास-प्रस्तुतिः</summary>

नाथः स एष यमिनां नखरश्मिजालैः अन्तर्निलीनमपनीय तमो मदीयम् ।  
विज्ञानचित्रमनघं लिखतीव चित्ते व्याख्यानकेलिरसिकेन कराम्बुजेन ॥
</details>

<details><summary>मूलम्</summary>

नाथः स एष यमिनां नखरश्मिजालैः अन्तर्निलीनमपनीय तमो मदीयम् ।  
विज्ञानचित्रमनघं लिखतीव चित्ते व्याख्यानकेलिरसिकेन कराम्बुजेन ॥
</details>


<details open><summary>विश्वास-प्रस्तुतिः</summary>

उद्गृह्णतीमुपनिषत्सु निगूढमर्थं चित्ते निवेशयितुमल्पधियां स्वयं नः ।  
पश्येम लक्ष्मणमुनेः प्रतिपन्नहस्ताम् उन्निद्रपद्मसुभगामुपदेशमुद्राम् ॥
</details>

<details><summary>मूलम्</summary>

उद्गृह्णतीमुपनिषत्सु निगूढमर्थं चित्ते निवेशयितुमल्पधियां स्वयं नः ।  
पश्येम लक्ष्मणमुनेः प्रतिपन्नहस्ताम् उन्निद्रपद्मसुभगामुपदेशमुद्राम् ॥
</details>


<details open><summary>विश्वास-प्रस्तुतिः</summary>

आकर्षणानि निगमान्तसरस्वतीनाम् उच्चाटनानि बहिरन्तरुपप्लवानाम् ।  
पथ्यानि घोरभवसञ्ज्वरपीडितानां हृद्यानि भान्ति यतिराजमुनेर्वचांसि ॥
</details>

<details><summary>मूलम्</summary>

आकर्षणानि निगमान्तसरस्वतीनाम् उच्चाटनानि बहिरन्तरुपप्लवानाम् ।  
पथ्यानि घोरभवसञ्ज्वरपीडितानां हृद्यानि भान्ति यतिराजमुनेर्वचांसि ॥
</details>


<details open><summary>विश्वास-प्रस्तुतिः</summary>

शीतस्वभावसुभगानुभवः शिखावान् दोषावमर्दनियतोन्नतिरोषधीशः ।  
तापानुबन्धशमनस्तपनः प्रजानां रामानुजो जयति संवलितत्रिधामा ॥
</details>

<details><summary>मूलम्</summary>

शीतस्वभावसुभगानुभवः शिखावान् दोषावमर्दनियतोन्नतिरोषधीशः ।  
तापानुबन्धशमनस्तपनः प्रजानां रामानुजो जयति संवलितत्रिधामा ॥
</details>


<details open><summary>विश्वास-प्रस्तुतिः</summary>

जयति सकलविद्यावाहिनीजन्मशैलो जनिपथपरिवृत्तिश्रान्तविश्रान्तिशाखी ।  
निखिलकुमतिमायाशर्वरीबालसूर्यो निगमजलधिवेलापूर्णचन्द्रो यतीन्द्रः ॥
</details>

<details><summary>मूलम्</summary>

जयति सकलविद्यावाहिनीजन्मशैलो जनिपथपरिवृत्तिश्रान्तविश्रान्तिशाखी ।  
निखिलकुमतिमायाशर्वरीबालसूर्यो निगमजलधिवेलापूर्णचन्द्रो यतीन्द्रः ॥
</details>


<details open><summary>विश्वास-प्रस्तुतिः</summary>

मुनिबहुमतसारा मुक्तिनिश्रेणिकेयं सहृदयहृदयानां शाश्वती दिष्टसिद्धिः ।  
शमितदुरितगन्धा संयमीन्द्रस्य सूक्तिः परिचितगहना नः प्रस्नुवीत प्रसादम् ॥
</details>

<details><summary>मूलम्</summary>

मुनिबहुमतसारा मुक्तिनिश्रेणिकेयं सहृदयहृदयानां शाश्वती दिष्टसिद्धिः ।  
शमितदुरितगन्धा संयमीन्द्रस्य सूक्तिः परिचितगहना नः प्रस्नुवीत प्रसादम् ॥
</details>


<details open><summary>विश्वास-प्रस्तुतिः</summary>

भवमरुपरिखिन्नस्फीतपानीयसिन्धुः दुरितरहितजिह्वादुग्धकुल्यासकुल्या ।  
श्रुतिनयनसनाभिः शोभते लक्ष्मणोक्तिः नरकमथनसेवास्वादनाडिन्धमा नः ॥
</details>

<details><summary>मूलम्</summary>

भवमरुपरिखिन्नस्फीतपानीयसिन्धुः दुरितरहितजिह्वादुग्धकुल्यासकुल्या ।  
श्रुतिनयनसनाभिः शोभते लक्ष्मणोक्तिः नरकमथनसेवास्वादनाडिन्धमा नः ॥
</details>


<details open><summary>विश्वास-प्रस्तुतिः</summary>

हरिपदमकरन्दस्यन्दिनः संश्रितानाम् अनुगतबहुशाखास्तापमुन्मूलयन्ति ।  
शमितदुरितगन्धाः संयमीन्द्रप्रबन्धाः कथकजनमनीषाकल्पनाकल्पवृक्षाः ॥
</details>

<details><summary>मूलम्</summary>

हरिपदमकरन्दस्यन्दिनः संश्रितानाम् अनुगतबहुशाखास्तापमुन्मूलयन्ति ।  
शमितदुरितगन्धाः संयमीन्द्रप्रबन्धाः कथकजनमनीषाकल्पनाकल्पवृक्षाः ॥
</details>


<details open><summary>विश्वास-प्रस्तुतिः</summary>

नानाभूतैर्जगति समयैर्नर्मलीलां विधित्सोः अन्त्यं वर्णं प्रथयति विभोरादिमव्यूहभेदे ।  
विश्वं त्रातुं विषयनियतं व्यञ्जितानुग्रहः सन् विष्वक्सेनो यतिपतिरभूद्वेत्रसारस्त्रिदण्डः ॥
</details>

<details><summary>मूलम्</summary>

नानाभूतैर्जगति समयैर्नर्मलीलां विधित्सोः अन्त्यं वर्णं प्रथयति विभोरादिमव्यूहभेदे ।  
विश्वं त्रातुं विषयनियतं व्यञ्जितानुग्रहः सन् विष्वक्सेनो यतिपतिरभूद्वेत्रसारस्त्रिदण्डः ॥
</details>


<details open><summary>विश्वास-प्रस्तुतिः</summary>

लक्ष्यं बुद्धे रसिकरसनालास्यलीलानिदानं शुद्धास्वादं किमपि जगति श्रोत्रदिव्यौषधं नः ।  
लक्ष्यालक्ष्यैः सितजलधिवद्भाति तात्पर्यरत्नैः लक्ष्मीकान्तस्फटिकमुकुरो लक्ष्मणार्योपदेशः ॥
</details>

<details><summary>मूलम्</summary>

लक्ष्यं बुद्धे रसिकरसनालास्यलीलानिदानं शुद्धास्वादं किमपि जगति श्रोत्रदिव्यौषधं नः ।  
लक्ष्यालक्ष्यैः सितजलधिवद्भाति तात्पर्यरत्नैः लक्ष्मीकान्तस्फटिकमुकुरो लक्ष्मणार्योपदेशः ॥
</details>


<details open><summary>विश्वास-प्रस्तुतिः</summary>

स्थितिमवधीरयन्त्यतिमनोरथसिद्धिमतीं यतिपतिसम्प्रदायनिरपायधनोपचिताः ।  
मधुकरमौलिदघ्नमददन्तुरदन्तिघटाकरटकटाहवाहिघनशीकरशीभरिताम् ॥
</details>

<details><summary>मूलम्</summary>

स्थितिमवधीरयन्त्यतिमनोरथसिद्धिमतीं यतिपतिसम्प्रदायनिरपायधनोपचिताः ।  
मधुकरमौलिदघ्नमददन्तुरदन्तिघटाकरटकटाहवाहिघनशीकरशीभरिताम् ॥
</details>


<details open><summary>विश्वास-प्रस्तुतिः</summary>

निरुपधिरङ्गवृत्तिरसिकानभिताण्डवयन् निगमविमर्शकेलिरसिकैनिभृतैर्विधृतः ।  
गुणपरिणद्धसूक्तिदृढकोणविघट्टनया रटति दिशामुखेषु यतिराजयशःपटहः ॥
</details>

<details><summary>मूलम्</summary>

निरुपधिरङ्गवृत्तिरसिकानभिताण्डवयन् निगमविमर्शकेलिरसिकैनिभृतैर्विधृतः ।  
गुणपरिणद्धसूक्तिदृढकोणविघट्टनया रटति दिशामुखेषु यतिराजयशःपटहः ॥
</details>


<details open><summary>विश्वास-प्रस्तुतिः</summary>

इदम्प्रथमसम्भवत्कुमतिजालकूलङ्कषा मृषामतविषानलज्वलितजीवजीवातवः ।  
क्षरन्त्यमृतमक्षरं यतिपुरन्दरस्योक्तयः चिरन्तनसरस्वतीचिकुरबन्धसैरन्ध्रिकाः ॥
</details>

<details><summary>मूलम्</summary>

इदम्प्रथमसम्भवत्कुमतिजालकूलङ्कषा मृषामतविषानलज्वलितजीवजीवातवः ।  
क्षरन्त्यमृतमक्षरं यतिपुरन्दरस्योक्तयः चिरन्तनसरस्वतीचिकुरबन्धसैरन्ध्रिकाः ॥
</details>


<details open><summary>विश्वास-प्रस्तुतिः</summary>

सुधाशनसुदुर्ग्रहश्रुतिसमष्टिमुष्टिन्धयः कथाहवमसौ गतान् कपटसौगतान् खण्डयन् ।  
मुनिर्मनसि लक्ष्मणो मुदमुदञ्चयत्यञ्जसा मुकुन्दगुणमौक्तिकप्रकरशुक्तिभिः सूक्तिभिः ॥
</details>

<details><summary>मूलम्</summary>

सुधाशनसुदुर्ग्रहश्रुतिसमष्टिमुष्टिन्धयः कथाहवमसौ गतान् कपटसौगतान् खण्डयन् ।  
मुनिर्मनसि लक्ष्मणो मुदमुदञ्चयत्यञ्जसा मुकुन्दगुणमौक्तिकप्रकरशुक्तिभिः सूक्तिभिः ॥
</details>


<details open><summary>विश्वास-प्रस्तुतिः</summary>

कपर्दिमतकर्दमं कपिलकल्पनावागुरां दुरत्ययमतीत्य तद् द्रुहिणतन्त्रयन्त्रोदरम् ।  
कुदृष्टिकुहनामुखे निपततः परब्रह्मणः करग्रहविचक्षणो जयति लक्ष्मणोऽयं मुनिः ॥
</details>

<details><summary>मूलम्</summary>

कपर्दिमतकर्दमं कपिलकल्पनावागुरां दुरत्ययमतीत्य तद् द्रुहिणतन्त्रयन्त्रोदरम् ।  
कुदृष्टिकुहनामुखे निपततः परब्रह्मणः करग्रहविचक्षणो जयति लक्ष्मणोऽयं मुनिः ॥
</details>

कणादपरिपाटिभिः कपिलकल्पनानाटकैः कुमारिलकुभाषितैर्गुरुनिबन्धनग्रन्थिभिः ।  
 
तथागतकथाशतैस्तदनुसारिजल्पैरपि प्रतारितमिदं जगत् प्रगुणितं यतीन्द्रोक्तिभिः ॥


<details open><summary>विश्वास-प्रस्तुतिः</summary>

कथाकलहकौतुकग्रहगृहीतकौतस्कुतप्रथाजलधिसम्प्लवग्रसनकुम्भसम्भूतयः ।  
जयन्ति सुधियो यतिक्षितिभृदन्तिकोपास(न)नाप्रभावपरिपक्त्रिमप्रमितिभारतीसम्पदः ॥
</details>

<details><summary>मूलम्</summary>

कथाकलहकौतुकग्रहगृहीतकौतस्कुतप्रथाजलधिसम्प्लवग्रसनकुम्भसम्भूतयः ।  
जयन्ति सुधियो यतिक्षितिभृदन्तिकोपास(न)नाप्रभावपरिपक्त्रिमप्रमितिभारतीसम्पदः ॥
</details>


<details open><summary>विश्वास-प्रस्तुतिः</summary>

यतीश्वरसरस्वतीसुरभिताशयानां सतां वहामि चरणाम्बुजं प्रणतिशालिना मौलिना ।  
तदन्यमतदुर्मदज्वलितचेतसां वादिनां शिरस्सु निहितं मया पदमदक्षिणं लक्ष्यताम् ॥
</details>

<details><summary>मूलम्</summary>

यतीश्वरसरस्वतीसुरभिताशयानां सतां वहामि चरणाम्बुजं प्रणतिशालिना मौलिना ।  
तदन्यमतदुर्मदज्वलितचेतसां वादिनां शिरस्सु निहितं मया पदमदक्षिणं लक्ष्यताम् ॥
</details>


<details open><summary>विश्वास-प्रस्तुतिः</summary>

भजस्व यतिभूपतेरनिदमादिदुर्वासनाकदध्वपरिवर्तनश्रमनिवर्तनीं वर्तनीम् ।  
लभस्व हृदय स्वयं रथपदायुधानुग्रहद्रुतप्रहृतिनिस्त्रुटद्दुरितदुर्वृतिं निर्वृतिम् ॥
</details>

<details><summary>मूलम्</summary>

भजस्व यतिभूपतेरनिदमादिदुर्वासनाकदध्वपरिवर्तनश्रमनिवर्तनीं वर्तनीम् ।  
लभस्व हृदय स्वयं रथपदायुधानुग्रहद्रुतप्रहृतिनिस्त्रुटद्दुरितदुर्वृतिं निर्वृतिम् ॥
</details>


<details open><summary>विश्वास-प्रस्तुतिः</summary>

कुमतिविहितग्रन्थग्रन्थिप्रभूतमतान्तरग्रहिलमनसः पश्यन्त्वल्पां यतीश्वरभारतीम् ।  
विकटमुरमिद्वक्षःपीठीपरिष्करणोचितः कुलगिरितुलारोहे भावी कियानिव कौस्तुभः ॥
</details>

<details><summary>मूलम्</summary>

कुमतिविहितग्रन्थग्रन्थिप्रभूतमतान्तरग्रहिलमनसः पश्यन्त्वल्पां यतीश्वरभारतीम् ।  
विकटमुरमिद्वक्षःपीठीपरिष्करणोचितः कुलगिरितुलारोहे भावी कियानिव कौस्तुभः ॥
</details>


<details open><summary>विश्वास-प्रस्तुतिः</summary>

स्थविरनिगमस्तोमस्थेयां यतीश्वरभारतीं कुमतिफणितिक्षोभक्षीबाः क्षिपन्तु भजन्तु वा ।  
रसपरिमलश्लाघाघोषस्फुटत्पुटभेदनं लवणवणिजः कर्पूरार्घं किमित्यभिमन्वते ॥
</details>

<details><summary>मूलम्</summary>

स्थविरनिगमस्तोमस्थेयां यतीश्वरभारतीं कुमतिफणितिक्षोभक्षीबाः क्षिपन्तु भजन्तु वा ।  
रसपरिमलश्लाघाघोषस्फुटत्पुटभेदनं लवणवणिजः कर्पूरार्घं किमित्यभिमन्वते ॥
</details>


<details open><summary>विश्वास-प्रस्तुतिः</summary>

वहति महिलामाद्यो वेधास्त्रयीमुखरैर्मुखैः वरतनुतया वामो भागः शिवस्य विवर्तते ।  
तदपि परमं तत्त्वं गोपीजनस्य वशंवदं मदनकदनैर्न क्लिश्यन्ते यतीश्वरसंश्रयाः ॥
</details>

<details><summary>मूलम्</summary>

वहति महिलामाद्यो वेधास्त्रयीमुखरैर्मुखैः वरतनुतया वामो भागः शिवस्य विवर्तते ।  
तदपि परमं तत्त्वं गोपीजनस्य वशंवदं मदनकदनैर्न क्लिश्यन्ते यतीश्वरसंश्रयाः ॥
</details>


<details open><summary>विश्वास-प्रस्तुतिः</summary>

निगमपथिकच्छायाशाखी निराशमहानिधिः महितविविधच्छात्रश्रेणीमनोरथसारथिः ।  
त्रिभुवनतमःप्रत्यूषोऽयं त्रिविद्यशिखामणिः प्रथयति यतिक्ष्माभृत्पारावरीमविपर्ययाम् ॥
</details>

<details><summary>मूलम्</summary>

निगमपथिकच्छायाशाखी निराशमहानिधिः महितविविधच्छात्रश्रेणीमनोरथसारथिः ।  
त्रिभुवनतमःप्रत्यूषोऽयं त्रिविद्यशिखामणिः प्रथयति यतिक्ष्माभृत्पारावरीमविपर्ययाम् ॥
</details>


<details open><summary>विश्वास-प्रस्तुतिः</summary>

जडमतिमुधादन्तादन्तिव्यथौषधसिद्धयः प्रमितिनिधयः प्रज्ञाशालिप्रपालनयष्टयः ।  
श्रुतिसुरभयः शुद्धानन्दाभिवर्षुकवारिदाः यमगतिकथाविच्छेदिन्यो यतीश्वरसूक्तयः ॥
</details>

<details><summary>मूलम्</summary>

जडमतिमुधादन्तादन्तिव्यथौषधसिद्धयः प्रमितिनिधयः प्रज्ञाशालिप्रपालनयष्टयः ।  
श्रुतिसुरभयः शुद्धानन्दाभिवर्षुकवारिदाः यमगतिकथाविच्छेदिन्यो यतीश्वरसूक्तयः ॥
</details>


<details open><summary>विश्वास-प्रस्तुतिः</summary>

प्रतिकलमिह प्रत्यक्तत्त्वावलोकनदीपिकाः यतिपरिबृढग्रन्थाश्चिन्तां निरन्तरयन्ति नः ।  
अकलुषपर(रि)ज्ञानौत्सुक्यक्षुधातुरदुर्दशापरिणतफलप्रत्यासीदत्फलेग्रहिसुग्रहाः ॥
</details>

<details><summary>मूलम्</summary>

प्रतिकलमिह प्रत्यक्तत्त्वावलोकनदीपिकाः यतिपरिबृढग्रन्थाश्चिन्तां निरन्तरयन्ति नः ।  
अकलुषपर(रि)ज्ञानौत्सुक्यक्षुधातुरदुर्दशापरिणतफलप्रत्यासीदत्फलेग्रहिसुग्रहाः ॥
</details>


<details open><summary>विश्वास-प्रस्तुतिः</summary>

मुकुन्दाङ्घ्रिश्रद्धाकुमुदवनचन्द्रातपनिभाः मुमुक्षामक्षोभ्यां ददति मुनिबृन्दारकगिरः ।  
स्वसिद्धान्तध्वान्तस्थिरकुतुकदुर्वादिपरिषद्दिवाभीतप्रेक्षादिनकरसमुत्थानपरुषाः ॥
</details>

<details><summary>मूलम्</summary>

मुकुन्दाङ्घ्रिश्रद्धाकुमुदवनचन्द्रातपनिभाः मुमुक्षामक्षोभ्यां ददति मुनिबृन्दारकगिरः ।  
स्वसिद्धान्तध्वान्तस्थिरकुतुकदुर्वादिपरिषद्दिवाभीतप्रेक्षादिनकरसमुत्थानपरुषाः ॥
</details>


<details open><summary>विश्वास-प्रस्तुतिः</summary>

निराबाधा बोधायन(फ)भणितिनिष्यन्दसुभगाः विशुद्धोपन्यासव्यतिभिदुरशारीरकनयाः ।  
अकुण्ठैः कल्पन्ते यतिपतिनिबन्धा निजमुखैः अनिद्राणप्रज्ञारसधमनिवेधाय सुधियाम् ॥
</details>

<details><summary>मूलम्</summary>

निराबाधा बोधायन(फ)भणितिनिष्यन्दसुभगाः विशुद्धोपन्यासव्यतिभिदुरशारीरकनयाः ।  
अकुण्ठैः कल्पन्ते यतिपतिनिबन्धा निजमुखैः अनिद्राणप्रज्ञारसधमनिवेधाय सुधियाम् ॥
</details>


<details open><summary>विश्वास-प्रस्तुतिः</summary>

विकल्पाटोपेन श्रुतिपथमशेषं विघटयन् यदृच्छानिर्दिष्टे यतिनृपतिशब्दे विरमति ।  
वितण्डाहङ्कुर्वत्प्रतिकथकवेतण्डपृतनावियातव्यापारव्यतिमथनसंरम्भकलहः ॥
</details>

<details><summary>मूलम्</summary>

विकल्पाटोपेन श्रुतिपथमशेषं विघटयन् यदृच्छानिर्दिष्टे यतिनृपतिशब्दे विरमति ।  
वितण्डाहङ्कुर्वत्प्रतिकथकवेतण्डपृतनावियातव्यापारव्यतिमथनसंरम्भकलहः ॥
</details>


<details open><summary>विश्वास-प्रस्तुतिः</summary>

प्रतिष्ठा तर्काणां प्रतिपदमृचां धाम यजुषां परिष्कारः साम्नां परिपणमथर्वाङ्गिरसयोः ।  
प्रदीपस्तत्त्वानां प्रतिकृतिरसौ तापसगिरां प्रसत्तिं संवित्तेः प्रदिशति यतीशानफणितिः ॥
</details>

<details><summary>मूलम्</summary>

प्रतिष्ठा तर्काणां प्रतिपदमृचां धाम यजुषां परिष्कारः साम्नां परिपणमथर्वाङ्गिरसयोः ।  
प्रदीपस्तत्त्वानां प्रतिकृतिरसौ तापसगिरां प्रसत्तिं संवित्तेः प्रदिशति यतीशानफणितिः ॥
</details>


<details open><summary>विश्वास-प्रस्तुतिः</summary>

हतावद्ये हृद्ये हरिचरणपङ्केरुहयुगे निबध्नन्त्यैकान्त्यं किमपि यतिभूभृत्फणितयः ।  
शुनासीरस्कन्दद्रुहिणहरहेरम्बहुतभुक्प्रभेशादिक्षुद्रप्रणतिपरिहारप्रतिभुवः ॥
</details>

<details><summary>मूलम्</summary>

हतावद्ये हृद्ये हरिचरणपङ्केरुहयुगे निबध्नन्त्यैकान्त्यं किमपि यतिभूभृत्फणितयः ।  
शुनासीरस्कन्दद्रुहिणहरहेरम्बहुतभुक्प्रभेशादिक्षुद्रप्रणतिपरिहारप्रतिभुवः ॥
</details>


<details open><summary>विश्वास-प्रस्तुतिः</summary>

यथाभूतस्वार्था यतिनृपतिसूक्तिर्विजयते सुधासन्दोहाब्धिः सुचरितविपक्तिः श्रुतिमताम् ।  
कथादृप्यत्कौतस्कुतकलहकोलाहलहतत्रिवेदीनिर्वेदप्रशमनविनोदप्रणयिनी ॥
</details>

<details><summary>मूलम्</summary>

यथाभूतस्वार्था यतिनृपतिसूक्तिर्विजयते सुधासन्दोहाब्धिः सुचरितविपक्तिः श्रुतिमताम् ।  
कथादृप्यत्कौतस्कुतकलहकोलाहलहतत्रिवेदीनिर्वेदप्रशमनविनोदप्रणयिनी ॥
</details>


<details open><summary>विश्वास-प्रस्तुतिः</summary>

श्रुतिश्रेणीचूडापदबहुमते लक्ष्मणमते स्वपक्षस्थान् दोषान् वितथमतिरारोपयति यः ।  
स्वहस्तेनोत्क्षिप्तैः स खलु निजगात्रेषु बहुलं गलद्भिर्जम्बालैर्गगनतलमालिम्पति जडः ॥
</details>

<details><summary>मूलम्</summary>

श्रुतिश्रेणीचूडापदबहुमते लक्ष्मणमते स्वपक्षस्थान् दोषान् वितथमतिरारोपयति यः ।  
स्वहस्तेनोत्क्षिप्तैः स खलु निजगात्रेषु बहुलं गलद्भिर्जम्बालैर्गगनतलमालिम्पति जडः ॥
</details>


<details open><summary>विश्वास-प्रस्तुतिः</summary>

निरालोके लोके निरुपधिपरस्नेहभरितो यतिक्ष्माभृद्दीपो यदि न किल जाज्वल्यत इह ।  
अहङ्कारध्वान्तं विजहति कथङ्कारमनघाः कुतर्कव्यालौघं कुमतिमतपातालकुहरम् ॥
</details>

<details><summary>मूलम्</summary>

निरालोके लोके निरुपधिपरस्नेहभरितो यतिक्ष्माभृद्दीपो यदि न किल जाज्वल्यत इह ।  
अहङ्कारध्वान्तं विजहति कथङ्कारमनघाः कुतर्कव्यालौघं कुमतिमतपातालकुहरम् ॥
</details>


<details open><summary>विश्वास-प्रस्तुतिः</summary>

यतिक्ष्माभृद्दृष्टं मतमिह नवीनं तदपि किं ततः प्रागेवान्यद्वद तदपि किं वर्णनिकषे ।  
निशाम्यन्तां यद्वा निजमतितिरस्कारविगमात् निरातङ्काष्टङ्कद्रमिडगुहदेवप्रभृतयः ॥
</details>

<details><summary>मूलम्</summary>

यतिक्ष्माभृद्दृष्टं मतमिह नवीनं तदपि किं ततः प्रागेवान्यद्वद तदपि किं वर्णनिकषे ।  
निशाम्यन्तां यद्वा निजमतितिरस्कारविगमात् निरातङ्काष्टङ्कद्रमिडगुहदेवप्रभृतयः ॥
</details>


<details open><summary>विश्वास-प्रस्तुतिः</summary>

सुधासारं श्रीमद्यतिवरभुवः श्रोत्रकुहरे निषिञ्चन्ति न्यञ्चन्निगमगरिमाणः फणितयः ।  
यदास्वादाभ्यासप्रचयमहिमोल्लासितधियां सदाऽऽस्वाद्यं काले तदमृतमनन्तं सुमनसाम् ॥
</details>

<details><summary>मूलम्</summary>

सुधासारं श्रीमद्यतिवरभुवः श्रोत्रकुहरे निषिञ्चन्ति न्यञ्चन्निगमगरिमाणः फणितयः ।  
यदास्वादाभ्यासप्रचयमहिमोल्लासितधियां सदाऽऽस्वाद्यं काले तदमृतमनन्तं सुमनसाम् ॥
</details>


<details open><summary>विश्वास-प्रस्तुतिः</summary>

यतिक्षोणीभर्तुर्यदिदमनिदम्भोगजनताशिरःश्रेणीजुष्टं तदिह दृढबन्धं प्रभवति ।  
अविद्यारण्यानीकुहरविहरन्मामकमनःप्रमाद्यन्मातङ्गप्रथमनिगलं पादयुगलम् ॥
</details>

<details><summary>मूलम्</summary>

यतिक्षोणीभर्तुर्यदिदमनिदम्भोगजनताशिरःश्रेणीजुष्टं तदिह दृढबन्धं प्रभवति ।  
अविद्यारण्यानीकुहरविहरन्मामकमनःप्रमाद्यन्मातङ्गप्रथमनिगलं पादयुगलम् ॥
</details>


<details open><summary>विश्वास-प्रस्तुतिः</summary>

सवित्री मुक्तानां सकलजगदेनःप्रशमनी गरीयोभिस्तीर्थैरुपचितरसा यामुनमुखैः ।  
नि(दु)रुच्छेदा निम्नेतरमपि समाप्लावयति मां यदृच्छाविक्षेपाद्यतिपतिदयादिव्यतटिनी ॥
</details>

<details><summary>मूलम्</summary>

सवित्री मुक्तानां सकलजगदेनःप्रशमनी गरीयोभिस्तीर्थैरुपचितरसा यामुनमुखैः ।  
नि(दु)रुच्छेदा निम्नेतरमपि समाप्लावयति मां यदृच्छाविक्षेपाद्यतिपतिदयादिव्यतटिनी ॥
</details>


<details open><summary>विश्वास-प्रस्तुतिः</summary>

चिन्ता-शेष--दुर्-अर्थ--दन्तुर-वचः-कन्था-शत-ग्रन्थिलाः  
सिद्धान्ता **न समिन्धते** यति-वर-ग्रन्थानुसन्धायिनि ।  
मुक्ता-शुक्ति-विशुद्ध--सिद्ध-तटिनी--चूडाल-चूडा-पदः  
**किं** कुल्यां **कलयेत** खण्ड-परशुर् मण्डूक-मञ्जूषिकाम् ॥+++(5)+++
</details>

<details><summary>मूलम्</summary>

चिन्ताशेषदुरर्थदन्तुरवचःकन्थाशतग्रन्थिलाः सिद्धान्ता न समिन्धते यतिवरग्रन्थानुसन्धायिनि ।  
मुक्ताशुक्तिविशुद्धसिद्धतटिनीचूडालचूडापदः किं कुल्यां कलयेत खण्डपरशुर्मण्डूकमञ्जूषिकाम् ॥
</details>


<details open><summary>विश्वास-प्रस्तुतिः</summary>

वन्दे तं यमिनां धुरन्धरमहं मानान्धकारद्रुहा पन्थानं परिपन्थिनां निजदृशा रुन्धानमिन्धानया ।  
दत्तं येन दयासुधाम्बुनिधिना पीत्वा विशुद्धं पयः काले नः करिशैलकृष्णजलदः काङ्क्षाधिकं वर्षति ॥
</details>

<details><summary>मूलम्</summary>

वन्दे तं यमिनां धुरन्धरमहं मानान्धकारद्रुहा पन्थानं परिपन्थिनां निजदृशा रुन्धानमिन्धानया ।  
दत्तं येन दयासुधाम्बुनिधिना पीत्वा विशुद्धं पयः काले नः करिशैलकृष्णजलदः काङ्क्षाधिकं वर्षति ॥
</details>


<details open><summary>विश्वास-प्रस्तुतिः</summary>

काषायेण गृहीतपीतवसना दण्डैस्त्रिभिर्मण्डिता सा मूर्तिर्मुरमर्दनस्य जयति त्रय्यन्तसंरक्षिणी ।  
यत्प्रख्यापिततीर्थवर्धितधियामभ्यस्यतां यद्गुणान् आ सिन्धोरनिदम्प्रदेशनियता कीर्तिः प्रजागर्ति नः ॥
</details>

<details><summary>मूलम्</summary>

काषायेण गृहीतपीतवसना दण्डैस्त्रिभिर्मण्डिता सा मूर्तिर्मुरमर्दनस्य जयति त्रय्यन्तसंरक्षिणी ।  
यत्प्रख्यापिततीर्थवर्धितधियामभ्यस्यतां यद्गुणान् आ सिन्धोरनिदम्प्रदेशनियता कीर्तिः प्रजागर्ति नः ॥
</details>


<details open><summary>विश्वास-प्रस्तुतिः</summary>

लिप्से लक्ष्मणयोगिनः पदयुगं रथ्यापरागच्छटारक्षारोपणधन्यसूरिपरिषत्सीमन्तसीमान्तिकम् ।  
भिक्षापर्यटनक्षणेषु बिभराञ्चक्रे गलत्किल्बिषा यद्विन्यासमिषेण पत्रमकरीमुद्रां समुद्राम्बरा ॥
</details>

<details><summary>मूलम्</summary>

लिप्से लक्ष्मणयोगिनः पदयुगं रथ्यापरागच्छटारक्षारोपणधन्यसूरिपरिषत्सीमन्तसीमान्तिकम् ।  
भिक्षापर्यटनक्षणेषु बिभराञ्चक्रे गलत्किल्बिषा यद्विन्यासमिषेण पत्रमकरीमुद्रां समुद्राम्बरा ॥
</details>


<details open><summary>विश्वास-प्रस्तुतिः</summary>

नानातन्त्रविलोभितेन मनसा निर्णीतदुर्नीतिभिः कष्टं कुत्सितदृष्टिभिर्यतिपतेरादेशवैदेशिकैः ।  
व्यासो हासपदीकृतः परिहृतः प्राचेतसश्चेतसः कॢप्तः केलिशुकः शुकः स च मुधा बा(बो)धाय बोधायनः ॥
</details>

<details><summary>मूलम्</summary>

नानातन्त्रविलोभितेन मनसा निर्णीतदुर्नीतिभिः कष्टं कुत्सितदृष्टिभिर्यतिपतेरादेशवैदेशिकैः ।  
व्यासो हासपदीकृतः परिहृतः प्राचेतसश्चेतसः कॢप्तः केलिशुकः शुकः स च मुधा बा(बो)धाय बोधायनः ॥
</details>


<details open><summary>विश्वास-प्रस्तुतिः</summary>

अर्थ्या तिष्ठति मामिका मतिरसावाजन्मराजन्वती पत्या संयमिनामनेन जगतामत्याहितच्छेदिना ।  
यत्सारस्वतदुग्धसागरसुधासिद्धौषधास्वादिनां प्रस्वापाय न बोभवीति भगवन्माया महायामिनी ॥
</details>

<details><summary>मूलम्</summary>

अर्थ्या तिष्ठति मामिका मतिरसावाजन्मराजन्वती पत्या संयमिनामनेन जगतामत्याहितच्छेदिना ।  
यत्सारस्वतदुग्धसागरसुधासिद्धौषधास्वादिनां प्रस्वापाय न बोभवीति भगवन्माया महायामिनी ॥
</details>


<details open><summary>विश्वास-प्रस्तुतिः</summary>

शुद्धादेशवशंवदीकृतयतिक्षोणीशवाणीशताप्रत्यादिष्टबहिर्गतिः श्रुतिशिरःप्रासादमासीदति ।  
दुग्धोदन्वदपत्यसन्निधिसदासामोददामोदरश्लक्ष्णालोकनदौर्ललित्यललितोन्मेषा मनीषा मम ॥
</details>

<details><summary>मूलम्</summary>

शुद्धादेशवशंवदीकृतयतिक्षोणीशवाणीशताप्रत्यादिष्टबहिर्गतिः श्रुतिशिरःप्रासादमासीदति ।  
दुग्धोदन्वदपत्यसन्निधिसदासामोददामोदरश्लक्ष्णालोकनदौर्ललित्यललितोन्मेषा मनीषा मम ॥
</details>


<details open><summary>विश्वास-प्रस्तुतिः</summary>

आस्तां नाम यतीन्द्रपद्धतिजुषामाजानशुद्धा मतिः तच्चाव्याजविदग्धमुग्धमधुरं सारस्वतं शाश्वतम् ।  
को वा चक्षुरुदञ्चयेदपि पुरः साटोपतर्कच्छटाशस्त्राशस्त्रिविहारसम्भृतरणास्वादेषु वादेषु नः ॥
</details>

<details><summary>मूलम्</summary>

आस्तां नाम यतीन्द्रपद्धतिजुषामाजानशुद्धा मतिः तच्चाव्याजविदग्धमुग्धमधुरं सारस्वतं शाश्वतम् ।  
को वा चक्षुरुदञ्चयेदपि पुरः साटोपतर्कच्छटाशस्त्राशस्त्रिविहारसम्भृतरणास्वादेषु वादेषु नः ॥
</details>


<details open><summary>विश्वास-प्रस्तुतिः</summary>

पर्याप्तं पर्यचैषं कणचरणकथामाक्षपादं शिशिक्षे मीमांसा मांसलात्मा समजनिषि मुहुः साङ्ख्ययोगौ समाख्यम् ।  
इत्थं तैस्तैर्यतीन्द्रत्रुटितबहुमृषातन्त्रकान्तारपान्थैः अन्तर्मोहक्षपान्धैरहह किमिह नश्चिन्तनीयं तनीयः ॥
</details>

<details><summary>मूलम्</summary>

पर्याप्तं पर्यचैषं कणचरणकथामाक्षपादं शिशिक्षे मीमांसा मांसलात्मा समजनिषि मुहुः साङ्ख्ययोगौ समाख्यम् ।  
इत्थं तैस्तैर्यतीन्द्रत्रुटितबहुमृषातन्त्रकान्तारपान्थैः अन्तर्मोहक्षपान्धैरहह किमिह नश्चिन्तनीयं तनीयः ॥
</details>


<details open><summary>विश्वास-प्रस्तुतिः</summary>

गाथा ताथागतानां गलति गमनिका कापिली क्वाऽपि लीना क्षीणा काणादवाणी द्रुहिणहरगिरः सौरभं नारभन्ते ।  
क्षामा कौमारिलोक्तिर्जगति गुरुमतं गौरवात् दूरवान्तं का शङ्का शङ्करादेर्भजति यतिपतौ भद्रवेदीं त्रिवेदीम् ॥
</details>

<details><summary>मूलम्</summary>

गाथा ताथागतानां गलति गमनिका कापिली क्वाऽपि लीना क्षीणा काणादवाणी द्रुहिणहरगिरः सौरभं नारभन्ते ।  
क्षामा कौमारिलोक्तिर्जगति गुरुमतं गौरवात् दूरवान्तं का शङ्का शङ्करादेर्भजति यतिपतौ भद्रवेदीं त्रिवेदीम् ॥
</details>


<details open><summary>विश्वास-प्रस्तुतिः</summary>

विष्वग्व्यापिन्यगाधे यतिनृपतियशःसम्पदेकार्णवेऽस्मिन् श्रद्धाशुद्धावगाहैः शुभमतिभिरसौ वेङ्कटेशोऽभिषिक्तः ।  
प्रज्ञादौर्जन्यगर्जत्प्रतिकथकवचस्तूलवातूलवृत्या सप्तत्या सारवत्या समतनुत सतां प्रीतिमेतां समेताम् ॥
</details>

<details><summary>मूलम्</summary>

विष्वग्व्यापिन्यगाधे यतिनृपतियशःसम्पदेकार्णवेऽस्मिन् श्रद्धाशुद्धावगाहैः शुभमतिभिरसौ वेङ्कटेशोऽभिषिक्तः ।  
प्रज्ञादौर्जन्यगर्जत्प्रतिकथकवचस्तूलवातूलवृत्या सप्तत्या सारवत्या समतनुत सतां प्रीतिमेतां समेताम् ॥
</details>


<details open><summary>विश्वास-प्रस्तुतिः</summary>

आशामतङ्गजगणानविषह्यवेगान् पादे यतिक्षितिभृतः प्रसभं निरुन्धन् ।  
कार्यः कथाहवकुतूहलिभिः परेषां कर्णे स एष कवितार्किकसिंहनादः ॥
</details>

<details><summary>मूलम्</summary>

आशामतङ्गजगणानविषह्यवेगान् पादे यतिक्षितिभृतः प्रसभं निरुन्धन् ।  
कार्यः कथाहवकुतूहलिभिः परेषां कर्णे स एष कवितार्किकसिंहनादः ॥
</details>


<details open><summary>विश्वास-प्रस्तुतिः</summary>

उपशमितकुदृष्टिविप्लवानाम् उपनिषदामुपचारदीपिकेयम् ।  
कबलितभगवद्विभूतियुग्मां दिशतु मतिं यतिराजसप्ततिर्नः ॥
</details>

<details><summary>मूलम्</summary>

उपशमितकुदृष्टिविप्लवानाम् उपनिषदामुपचारदीपिकेयम् ।  
कबलितभगवद्विभूतियुग्मां दिशतु मतिं यतिराजसप्ततिर्नः ॥
</details>


<details open><summary>विश्वास-प्रस्तुतिः</summary>

करतलामलकीकृतसत्पथाः श्रुतिवतंसितसूनृतसूक्तयः ।  
दिवसतारकयन्ति समत्सरान् यतिपुरन्दरसप्ततिसादराः ॥
</details>

<details><summary>मूलम्</summary>

करतलामलकीकृतसत्पथाः श्रुतिवतंसितसूनृतसूक्तयः ।  
दिवसतारकयन्ति समत्सरान् यतिपुरन्दरसप्ततिसादराः ॥
</details>