+++
title = "न्यास-कला-निधि-स्तवः"
+++

**प्रपद्ये** शरणं श्रीमन्-  
नारायण दया-निधे ।  
**निश्चित्य** त्वत्-पदाम्भोज-  
निखिलामय-भेषजम् ॥

श्री-**करारर्पित-संवाह**-  
द्विगुणामोद-मार्दवम् ।  
सदा पदाम्बुजातं ते  
शिरो-भूषणम् **अस्तु** नः ॥+++(5)+++

आधि-व्याधि-भर-क्लिष्ट-  
शरीरेन्द्रिय-चेतसाम् ।  
अस्माकं त्वत्-पदाम्भोज-  
**प्रपत्तिर्** अमृतायताम् ॥

अनन्य-शरणा भक्तिर्  
अ-मन्देह-भया त्वयि ।  
अस्मद्-**आलम्बनं भूयाद्**  
**अपायेष्व् अनपायिनी** ॥

रक्षकस् त्वं वयं **रक्ष्या**  
बन्धे ऽस्मिन् भवद्-ईप्सिते ।  
श्रद्धा **बध्नातु** नः शुद्धा  
त्वत्-कृपैक-प्रसारिणी ॥

त्वद्-आयत्तास् त्वद्-आज्ञप्तास्  
त्वत्-परास् सकलाः **क्रियाः** ।  
सदा **स्फुरन्तु** नश् चित्ते  
**चलन्तु** च **फलन्तु** च ॥

त्वदीयामोघ-संकल्प-  
घण्टा-पथ-**पलायितान्** ।  
मा निरुन्ध्युः कदाप्य् अस्मान्  
अन्य-सङ्कल्प-कण्टकाः ॥

चित्ते भक्ति-सुधा-**स्विन्ने**  
**प्रपित्सूनां** सदापि नः ।  
भूयात् संमुद्रिता मूर्तिस्  
तव मुग्ध-मनोहरा ॥

अनन्तैर् अद्भुतैर् नित्यम्  
अनुक्रम-विकासिभिः ।  
क्षुद्रम् अस्मन्-मनो-व्योम  
**विस्तारय** निजैर् गुणैः ॥+++(5)+++

[[P54]]

[[P46]]

अपारे ऽति-गभीरे त्वत्-  
प्रभावामृत-सागरे ।  
**शिक्षय प्लवन-क्रीडाम्**  
**अवलम्ब्य** त्वम् एव नः ॥+++(5)+++

कृत्याकृत्य-विवेकेषु  
**धुन्वती** तिमिरं दृशि ।  
अस्मत्-सर्वस्वम् **आविध्य**  
**वर्तयेद्** विभुता तव ॥

अनामयम् अदीनत्वम्  
अनुत्सेकम् अदम्भताम् ।  
**आदधातु** भवान् अस्मास्व्  
आत्म-**कैङ्कर्य-पूर्तये** ॥

अनिर्वेदम् असिद्धेषु  
साधितेष्व् अनहंकृतिम् ।  
अनालस्यं च साध्येषु  
कृत्येष्व् **अनुगृहाण** नः ॥+++(5)+++

स्व-च्छन्दं भवतश् छन्दे  
पारवश्यं भवद्-वशे ।  
**पश्यतां** नस् सदा चित्तं  
समाधत्तां शमाध्वनि ॥

निसर्गाद् **भ्रश्यतां** धर्मे  
निर्वेदालस-गामिनाम् ।  
एकस् तव क्षमा ऽस्माकम्  
**आलम्बः** पात-हेतुषु ॥

सर्वत्र **उत्पश्यतां** भीतिं  
सदा **स्फुरतु** नो हृदि ।  
सर्व-वात्सल्य-मधुरा  
सर्वान्तर्यामिता तव ॥

स्वयं स्व-प्रीतये श्रीमान्  
इमं न्यास-कला-निधिम् ।  
सदयो ऽनन्तकृष्णस्य  
**वदनाद् उददीधरत्** ॥
