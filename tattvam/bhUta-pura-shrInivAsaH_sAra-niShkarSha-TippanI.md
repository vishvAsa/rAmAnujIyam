+++
title = "सारनिष्कर्षटिप्पणी"

+++
**॥ श्री ॥**

**श्रीमते** **रामानुजाय** **नमः**

**॥ सारनिष्कर्षटिप्पणी ॥**

**सारोक्तसारनिष्कर्षटिप्पणी** **रच्यते** **मया** **।**

**वागाभरणमीमांसाभाष्यसिद्धाञ्जनात्मिका** **॥**

अथातस्तत्र भगवान्निगमान्तगुरुः सारनिष्कर्षाधिकारे पूर्वाधिकारप्रकृतं रहस्यत्रयस्य सकलनिगमान्तशब्दराशिसारतमत्वं प्रतिष्ठापयितुं तस्य रहस्यत्रयव्यतिरिक्तसर्ववेदान्तभागानामसारत्वादिसिद्ध्यधीनत्वेन, प्रमाणमुखेन तदेतत्सर्वं व्यवस्थापयिष्यन् वक्ष्यमाणार्थं सङ्गृह्णाति –

**श्रुतिपथविपरीतं** **क्ष्वेलकल्पं** **श्रुतौ** **च**

**प्रकृतिपुरुषभोगप्रापकांशो** **न** **पथ्यः** **।**

**तदिह** **विबुधगुप्तं** **मृत्युगीता** **विचिन्व–**

**न्त्वुपनिषदमृताब्धेरुत्तमं** **सारमार्याः** **॥**

इति । अत्रायं वक्ष्यमाणसंग्रहः – अलौकिकार्थानां प्रत्यक्षाद्यपरिच्छेद्यत्वात् शब्दैकसमधिगम्यत्वं सम्प्रतिपन्नं, स च शब्दो द्विविधः लोकिको वैदिकश्चेति । तत्र लौकिकस्य भ्रमप्रमादादिसम्भावनया स्वतः प्रामाण्यायोगात् साक्षादलोकिकार्थप्रमितिकरणत्वाभावादत्यन्तासारभूत एवेति तत्त्याग उपादानं वा नविधेयः,त्यागस्य स्वतस्सिद्धत्वात् उपादानस्य चान्येच्छाधीनात्वात् । तस्माद्वेदेष्वेव विवेकः कार्यः ।

स च वेदः पञ्चभागात्मकः । तत्र प्रकृतिप्राकृतभोगगप्रतिपादकांशः आसारशब्दवाच्यः प्रथमः । प्रकृतिविमुक्तकेवलात्मानुभवादिरूपामुष्मिकप्रतिपादकांशो द्वितीयः, अल्पसारशब्दवाच्यः परप्राप्तिगर्भात्मप्राप्तिलक्षण स्वार्थानुभवप्रतिपादकांशस्सार -शब्दवाच्यः तृतीयः । स्वार्थकैङ्कर्यपर्यन्तमोक्षलक्षणसातिशयपरमात्मप्राप्तिप्रतिपादकांशः सारतरशब्दवाच्यस्तुरीयः । परार्थानुभवकैङ्कर्यलक्षणमोक्षरूपात्यन्तातिशयितपरमात्मानुभवप्रतिपादकांशः सारतमशब्दवाच्यश्चरमः । अत्र चरमकोटिव्यतिरिक्तांशानां सर्वेषां **ममेतिद्व्यक्षरो** मृत्युरित्युक्तमृत्युदुष्टत्वात् तन्मृत्युभीतानां विवेकिनां चरमांश एक एवोपादेयः । तदन्ये त्याज्या इति ज्ञापयितुं **मातापितृसहस्रेभ्योपि** **वत्सलतरेण** **शास्त्रेण** असारमित्यादिस्मृतिसिद्धेन, पूर्वेषां चतुर्णामंशानां त्यागश्चरमस्यैवोपादानं च विधीयत इति, तेनैव शास्त्रेण रहस्यत्रयस्य सकलाध्यात्म शब्दराशिसारतमत्वसिद्धिरिति ॥ तदिदं सर्वं संगृह्णाति **श्रुतिपथविपरीतमि**त्यादिनेति ।

तत्र प्रथमं ननु वक्ष्यमाणवचने शास्त्रशब्दस्य लक्षणया बाह्यादिसाधारण्यमवश्यमाश्रयणीयम् । नोचेत् बाह्यदीनां निषेधासिद्ध्या रहस्यत्रयवत्तेषामप्युपादेयत्वप्रसङ्गात् । तत्कथमत्र **श्रुतौ** **चेत्यनेन** वक्ष्यमाणवचनगतसप्तम्यन्तशास्त्रशब्दसंग्रहो वेदासाधारणशब्देन क्रियत इति शङ्कायामुत्तरमाह – **श्रुतिपथविपरीतं** **क्ष्वेलकल्पमिति** । अयं भावः बाह्यकुदृष्टीनामत्र प्रतिपिपादयिषितो निषेधः किं **सांख्यं** **त्यजेत्,** **पाशुपतं** **त्यजे**दिति प्रातिस्विकरूपेण तत्तद्धर्मावच्छिन्नकर्मकः, नोचेत् बाह्यकुदृष्टिमात्रासाधारणवेदविरुद्धत्वरूपैकधर्मपुरस्कारेण, **वेदविपरीतं** **त्यजे**दिति वेदविपरीतत्वधर्मावच्छिन्नकर्मकः, आहोस्वित् स्वविषयकशाब्दप्रमाकरणतासम्बन्धावच्छिन्नसारत्वावच्छिन्नप्रतियोगिताका भाववत्त्वलक्षणसारत्वरूपसकलपौरुषेयवाक्यसाधारणैकधर्मपुरस्कारेणा**सारं** **त्यजे**दिति आसारत्वावच्छिन्नकर्मको वा नाद्यः, बाह्यकुदृष्टिग्रन्थानां भूतभविष्यत्कालोत्पत्तिकानामनन्तत्वेन प्रातिस्विकरूपेण तन्निषेधस्यात्यन्तमशक्यत्वात्, असारमित्यादिश्लोके तथा निषेधादर्शनेन निष्प्रयोजनशास्त्रशब्दलक्षणायोगाच्च ।

नापि द्वितीयः, वेदविपरीतत्वहेतुनैव तेषां त्यागस्य सिद्धतया वेदविपरीतं त्यजेदिति तत्त्यागविध्ययोगात्, वचने तादृशनिषेध ज्ञापकशब्दाभावच्च, असारशब्दे नञो विरोधिपरत्वाश्रयणेन असारं त्यजेदित्यस्य सारविरोधि त्यजेदित्यर्थवर्णनेऽपि सारविरोधित्यागस्य सारेच्छानिबन्धनत्वेन तेनैव तत्सिध्यातद्विधानायोगाच्च ॥

अथ नापि तृतीयः, **प्रयोजनमनुद्दिश्य** **नमन्दोपि** **प्रवर्तत** इति न्यायेन सारत्वावच्छिन्नशून्यत्वज्ञानेनैव तत्त्यागसिद्ध्या तद्विधानायोगात् तस्मात् विषभोजननिषेधानुपपत्तिवत् बाह्यादिनिषेधानुपपत्तेर्दुरपह्नवत्वान्नसारमित्यादिवचने शास्त्रशब्दस्य लक्षणाश्रयणं युक्तमिति तस्य मुख्यार्थवेदपरत्वात् **श्रुतिपथविपरीतमि**त्यादितदर्थसङ्ग्रहश्लोके, **श्रुतौचे**ति सप्तम्यन्तशास्त्रशब्दार्थसंग्रहणमुपपन्नतरमेवेति **श्रुतिपथविपरीतं क्ष्वेलक**ल्पमित्युक्त्या हि बाह्यकुदृष्टयोर्निषेधायोग्यत्वं स्फुटतरमवगम्यते ।

एतेन **श्रुतिपथविपरीतं** **क्ष्वेलकल्प**मित्यनेन वक्ष्यमाणवचनगतासारशब्दार्थः संगृहीत इति केषाञ्चिदुक्तिः परास्ता तथासति अप्रसक्तप्रतिषेधापातात् । न हि विषं न भुञ्जीतेति निषेध उपपद्यते । किञ्च असारं त्यजेदिति निषेधबलादेवासारांशस्यात्यल्पसारवत्त्व- सिद्ध्या अत्यल्पसारवदंशस्याल्पसारांशापेक्षया जघन्यत्वानपायेन तस्याल्पसारांशजघन्यकोटिवाच्यसारशब्दवाच्यत्वोपपत्तिश्च वचनस्थासारशब्द अत्यल्पसारांशपर एवेत्यभिप्रेत्य वेदान्ताचार्यैः वेदान्तार्भावेनैवात्यल्पसारांशस्यापि दर्शयिष्यमाणत्वेन तद्विरोधाच्च । यदि च ऐहलौकिकैश्वर्यप्रतिपादकांशस्य वचनस्थाल्पसारशब्दार्थत्वेमेवाचार्याणामभिमतं, तर्हि कथं तस्यात्यल्प सारत्वोक्तिरुपपद्येतः । अत्यल्पसारो हि अल्पसारापेक्षया जघन्यः । अल्पसारापेक्षया जघन्यकोटिश्च वचने असारशब्देनैवोपात्तः । तस्मात् आचार्याणां मते वचनस्थासारशब्दो नात्यन्तासारवाची । तथा सति तन्निषेधायोगात् । किन्तु अत्यल्पसारभूतैहिकफलतत्साधनादिप्रतिपादकांशवाच्येवेत्यग्रे स्पष्टीभविष्यतीति । तथा च **श्रुतिपथविपरीतं** **क्ष्वेलकल्प**मित्यनेन बाह्यकुदृष्ट्यादिविवेकस्यान्यतः सिद्धत्वेनानवसारग्रतत्वमुक्तम् ।

अथ वक्ष्यमाणवचनस्थशास्त्रशब्दप्रतिपाद्यवेदान्तर्गतेषु असारादिपञ्चभागेषु प्रथममसारशब्दवाच्यं संगृह्णाति –

**श्रुतौ** **च** **प्रकृतिपुरुषभोगप्रापकांशो** **न** **पथ्यः** – इति ॥

अत्र पुरुषभोगशब्देन हिरण्यगर्भादिसायुज्यमभिधीयते, नकैवल्यम् । कैवल्यप्रतिपादकांशस्य उपनिषदन्तर्गतत्वेन पूर्वभागे तदयोगात् ॥ **उपनिषदमृताब्धेरुत्तमं** **सारमित्यु**पनिषदन्तर्गतभागानामनन्तरमेव वक्ष्यमाणत्वेन तद्बहिर्भूतभागस्यैवात्राभिधानात् प्रकृतिविनिर्मुक्तात्मानुभवरूपकैवल्यस्य पञ्चाग्निविद्याफलत्वात्, प्रकृतिसंसृष्टस्यैव सतस्तद्विविक्तानुभवस्य प्राणविद्यादिफलत्वाच्चात्मानुभवानां सर्वेषामुपनिषदन्तर्गतप्रतीकाप्रतीकान्यतरालम्बनैकसाध्यतायाः संप्रतिपन्नत्वात् । तस्मादत्र पुरुषभोगशब्देन ब्रह्माग्नीन्द्रादिप्राप्तिरेवाभिधीयत इति युक्तं प्रकृतिभोगशब्देन च

स्वर्गादिदेशावच्छिन्नामृतपानस्रक्चन्दनाङ्गरागानुलेपनोपवन विहारमन्दमारुतनिषेवणादिकमुच्यते ।

नन्विदं सर्वं प्रमाणस्थासारशब्दवाच्यं न भवितुमर्हति महानन्दरूपत्वादि चेत्, भ्रान्तोसि ।

**स्वर्गेऽपि** **पातभीतस्य** **क्षयिष्णोर्नास्ति** **निर्वृतिरिति** तेषां निर्वृतिशून्यत्वस्य कण्ठोक्तत्वात् । किञ्च प्रकृते सारशब्दस्य स्वरसतः प्राप्यभूतस्थिरांशवाचित्वेनास्थिरभोगप्रापकांशेष्व सारशब्दो मुख्य एव । **सारो** **बलेस्थिरांशे** **चेति** कोशात्, **वस्तुवस्त्वात्मकं** **कुत** इत्येषां तन्निषेधाच्च । तस्मादस्थिरत्वप्रयोजककर्मोपाधिशून्यस्थिरसुखमेव सारशब्दार्थ इति तच्छून्यत्वात् कर्मकाण्डस्यासारशब्दवाच्यत्वं युक्तमेवेति ।

अत्र नपथ्य इत्यपथ्यत्वोक्त्या असारभागस्य तादात्विकात्यल्पसुखत्त्वं प्रतीयते । तेन तन्निषेधानुपपत्तिशङ्कापरिहारोपि सूचितः । तच्छङ्कापरिहाराय असारभागस्यात्यल्पं सारवत्त्वं हि वक्ष्यति । एतदुक्तं भवति – असारभागस्य सारशब्दवाच्यस्थिरसुखशून्यत्वेऽपि तादात्विकास्थिरसुखानुभवलिप्सया अपथ्यान्नभोजनप्रवृत्तबालादिन्यायेन ये तदुपादाने प्रवर्तन्ते तान्प्रत्ययमसारं त्यजेदिति निषेधविधिरिति नानुपपत्तिरिति ॥

अथ उपनिषदन्तर्गतान् अल्पसारसारसारतरसारतमशब्दवाच्यान् भागान् संगृह्णाति-**तदिह** **विबुधगुप्तमि**त्यादिना । अत्र तच्छब्दः पूर्वोक्तपथ्यत्वपरामर्शकः । अपथ्यत्वादेव हेतोरित्यर्थः । येनापथ्यत्वहेतुना असारांशस्त्यक्तस्तेनैव हेतुना अल्पसारसारसारतरभागा अपि त्याज्या इति भावः ।

ननु ऐश्वर्यप्रतिपादकांशस्यानित्यफलतया युक्तमपथ्यत्वम् । कथमेतेषामपि तथात्वमिति शङ्कायामाह – **मृत्युभीता** इति ॥

अयं भावः – यद्यपि स्वर्गादीनामिव प्राप्तपदभ्रंशलक्षणो नाशः कैवल्यादीनां नास्ति, तथापि **ममेति** **द्व्यक्षरो** **मृत्युर्नममेति** **च** **शाश्वतमि**ति प्रमाणानुसारात्, स्वातिशयार्थस्वभोगान्वयरूपाणां कैवल्यादीनां शेषत्वादिरूपयथावस्थित स्वस्वरूपनाशाधायकत्वानपायात् तादृशमृत्युभीतानां तेषामप्यपथ्यत्वम विशिष्टमेवेति युक्तं तत्त्यागपूर्वकं तेषां तद्रहितसारतमांशमात्रान्वषणमिति ॥

ननु कथं नित्यस्यात्मस्वरूपस्या नाश इति चेत्, धिक् त्वामान्धं, येनैकविज्ञानेन सर्वविज्ञानप्रतिज्ञानोपपादनं न जानासि । सत्यज्ञानादिस्वरूपस्य ब्रह्मणोपि कार्यत्वमङ्गीकुर्वतां सिद्धान्तेन चेतनस्वरूपनाशो दुरुपपाद इति पश्यतु भवान् । **उपनिषदमृताब्धेरुत्तमं** **सारमि**त्यनेन वक्ष्यमाणप्रमाणे भजनीयत्वेन विवक्षितस्य सारतमांशस्य उपनिषदुत्तमसारत्वोक्त्या तस्य च उपनिषत्सारोपनिषदुत्सारोपनिषदुत्तरसारैत्त्रितयनिरूपितस्वरूपत्वेन ते त्रयोपि त्याज्यभागाः प्रदर्शिताभवन्ति । तत्रोपनिषत्सारभागः वचनस्थाल्पसारशब्दवाच्यः कैवल्यप्रतिपादकांशः, उपनिषदुत्सारभागः वचनस्थसारशब्दवाच्यस्वार्थानुभवप्रतिपादकांशः, उपनिषदुत्तरसारभागः

वचनस्थसारतरशब्दवाच्यस्वार्थकैङ्कर्यप्रतिपादकांशः । उपनिषदुत्तमसारभागस्तु वचनस्थसारतमशब्दवाच्यपरार्थानुभवकैङ्कर्यप्रतिपादकांशो रहस्यत्रयात्मा, सर्वेषां ममकारान्वयभीतानामात्मयाथात्म्यविवेकिनामुपादेय इति विवेकः ।

**अत्रार्या** **विचिन्वन्ती**त्येनेन रहस्यत्रयमविचिन्वतामनार्यत्वं व्यज्यते । **मृत्युभीता** **विचिन्वन्ती**त्यनेन रहस्यत्रयमविचिन्वतां सर्वेषामन्ततो गत्वा स्वरूपनाश एवेत्यपि गम्यते । एतेन विस्तरतरविचाराक्षमाणां विलम्बाक्षमाणां च रहस्यत्रयमधिकरणीयं, तदन्येषां तु उपनिषद्भागेनैवोज्जीवनसिद्धिरित्याचार्याणामाशय इति केषाञ्चिद् भ्रान्तिर्दूरोत्सारिता ॥

यद्येवं रहस्यत्रयमेव सर्वेषां भजनीयं स्यात्, तर्हि भगवता बादरायणेन किमिति तन्न विचारितमित्याशङ्कायामुत्तरमुक्तम् – **विबुधगुप्तमि**त्यनेन । अयं भावः- भगवता बादरायणेन प्रबन्धरूपेण रहस्यत्रयार्थाप्रणयनं न तदनपेक्षितत्वनिबन्धनं, किन्तु **मन्त्रं** **यत्नेन** **गोपयेत्** इत्युक्तगुह्यतमत्वनिबन्धनमेव । यथा जैमिनिना शारीरकशास्त्रगोपनं, तद्वदेव । तस्मात् जैमिनिबादरायणबोधायनटङ्कद्रमिडगुहदेवश्रीवत्साङ्कमिश्रादीनां सर्वेषामतिगुह्ये रहस्यत्रय एव तात्पर्यात्तदितरसर्वत्यागपूर्वकं तदेव सर्वैर्विवेकिभिरुपादेयमिति ॥

एवं संगृहीतमर्थं प्रतिष्ठापयितुं तदुपयोगितया रहस्यत्रयस्यैव वक्ष्यमाणवचनस्थसारतमशब्दार्थत्वसम्भवं प्रमाणतो व्यवस्थापयन् सिद्धान्तं प्रतिजानीते – **इन्दरहस्यत्रयत्तिल्** **तिरुमन्त्रं** **सर्वमष्टाक्षरान्तस्स्थमेन्** **गिरपडिये** **तन्नर्थत्तैयरियवे** **एल्लावर्थङ्गकैयुमरिन्दरुंबडियायिरुक्कैयालुं** **चरमश्लोकं**

**सर्वधर्मान्तरित्यज्यमामेकं** **शरणं** **व्रज** **।**

**एन्नुं** **शोल्लुकिर** **उपायमोन्नैयुमे** **अवलम्बिक्क** **सर्वोपायफलसिद्धियुण्डामेन्नुस्थापिक्कैयालुं** **द्वयमुंकठसुत्यादिक** **किल्** **शोल्लुकिरपडिये** **तन्नैयोरुक्कालुच्चरित्तवनै** **सर्वप्रकास्तालु** **कृतकृत्यनाक्कवल्ल** **वैभवत्तै** **उडैत्तायिकक्कैयालुं** **रहस्यत्रयमे** **ममुक्षुवुक्कादरणीयमिति** **॥**

अत्रायं भावः नतावदस्मिन्नधिकारे उपासनशास्त्रस्य न्यासशास्त्रस्य वा सारतमत्वेनोपादेयत्वं प्रतिपिपादयिषितं, तयोः सकलशास्त्रनिरतिशयसारतया प्रमाणोपपत्तिसिद्धेन रहस्यत्रयेन सातिशयत्वेनोपादेयताप्रयोजकसारतमत्वायोगात् । नह्यापेक्षिकं सारतमत्वं स्वाश्रयमात्रोपादेयतायां प्रयोजकं स्यात्, किन्तु मुख्यमेव । मुख्यञ्च सारतमत्वं रहस्यत्रयस्यैव संभवति । तदन्यगतानां सारतमत्वानां रहस्यत्रयावधिकासारत्वसमानाधिकरणत्वेन मुख्यत्वायोगात् रहस्यत्रयस्य तु – **ऋचो** **यजूंषि** **सामानि** **तथैवाथर्वणानि** **च,** **सर्वमष्टाक्षरान्तस्थमि**त्यादिभिः प्रमाणैरष्टक्षरावच्छेदेन -स्वेतरसकलशास्त्रतात्पर्यविषयीभूतमुमुक्षुज्ञातव्य सकलार्थितत्त्वयाथात्म्यप्रतिपादक -त्वसिद्धेः, चरमश्लोकावच्छेदेन सिद्धोपायप्रतिपादकतया तस्य च सिद्धोपायस्य शारीरक- मीमांसापराधिकरणफलाधिकरणाभ्यां सर्वप्रकारसर्वफलसाधनत्व व्यवस्थापनात् ।

**ये** **च** **वेदविदो** **विप्रा** **ये** **चाध्यात्मविदो** **जनाः** **।**

**ते** **वदन्ति** **महात्मानं** **कृष्णं** **धर्मं** **सनातनम्** **॥**

इत्यन्यत्रापि सिद्धोपायस्यैव सकलफलसाधनत्वव्यवस्थापनाच्च, सकलशास्त्रतात्पर्यविषयीभूतोपाययाथात्म्यप्रतिपादकत्वसिद्धेः कठवल्ल्याख्यकठश्रुतौ **अथातश्श्रीमद्वयोत्पत्तिरित्यारभ्य** **यत्सकृदुच्चारेण** **संसारविमोचनं** **भवति** **।** **सप्तजन्मकृतं** **पापं** **तत्क्षणादेव** **नश्यति** **सर्वपुरुषार्थसिद्धिर्भवति** **सर्ववेदपारायणपुण्यं** **लभते** **श्रीमन्नारायणस्य** **प्रियो** **भवतीति** सकृद्वयोच्चारणमात्रस्यैव सकलपुरुषार्थसाधनप्रवृत्ताधिकारिकृत्यरूपत्वप्रतिपादनात्, द्वयावच्छेदेन तस्य सर्वाधिकारिकृत्यसमवायरूपत्वसिद्धेः, तत्पूर्वखण्डावच्छेदेन तत्त्वतो भगवद्वेदनप्रतिपादनेन विदुः कृष्णं ब्राह्मणास्तत्त्वतो ये तेषां राजन् सर्वयज्ञाः समाप्ताः इत्युक्तरीत्या शास्त्रीयसर्वप्रकारभगवदाराधनकाष्ठाप्रतिपादकत्वात् । उत्तरखण्डावच्छेदेन सर्वप्रकारभगवन्नित्यकैङ्कर्यप्रार्थनाप्रतिपादनेन सकलामुष्मिकफलकाष्ठाप्रतिपादनाञ्च, तत्त्वहितपुरुषार्थाधिकारिकृत्यानां सर्वेषां सर्वशास्त्रपरमतात्पर्यगोचराणां रहस्यत्रय एव निरवशेषनिष्कलङ्क प्रतिपादनात् । तस्यैव प्रमाणोपपत्तिभ्यां मुख्यसारतमत्वोपपत्तेस्तदन्यस्य तदनुपपत्तेश्च तस्यैवोपादेयत्वमस्मिन्नधिकारे व्यवस्थाप्यत इति ।

एतेनासारमित्यादि – वक्ष्यमाणवचने सारतमशब्देन न्यासशास्त्रमुपासनशास्त्रं तदुभयं वोच्यते न रहस्यत्रयमिति केषाञ्चिदुक्तिर्दुरुक्तिरेवेति प्रदर्शितम् । तथा सति

प्रकृतार्थ – वैपरीत्यसाधनेनास्याधिकारस्यासाङ्गत्यापत्तेः अयं हि प्रबन्धः रहस्यत्रयविचारात्मकः न तु न्यासादिविचारात्मकः । शारीरकमीमांसायामेव न्यासोपासनलक्षणसर्वविधब्रह्मविद्याविचाराणां समाप्तत्वात् । यदि च तत्र कस्य – चिदसमाप्तिः स्यात् तर्हि **शास्त्रं** **च** **परिसमाप्तमिति** भगवान् भाष्यकारो न वक्ष्येत् । परितस्समाप्तिर्हि तत्रैवोच्यते । –

किञ्च सकलशास्त्रसारतमत्वेन निरुक्तबहुप्रमाणोपपत्तिसिद्धस्य रहस्यत्रयस्य शारीरकसूत्रेषु कुत्राप्यविचारितत्वेन तस्य सारतमशब्दार्थत्वं च दुरुपपादम् । न च नानाशब्दादिभेदादित्यादिषु शरणं प्रपद्ये शरणं व्रजेत्येतदपि विवक्षितमेव, पृथक् तद्विषये सूत्र प्रणयनाभावस्तु विचारप्रतिक्षेप्यार्थविप्रतिपत्त्यभावादेवोपपद्यत इति वाच्यम् । तथा सति रहस्यविचारात्मकस्यास्य प्रबन्धस्यानारम्भप्रसङ्गात्, एतत् प्रतिक्षेप्यविप्रतिपत्त्यभावात् ।

नचात्यन्तमन्दमतीनामेवायं ग्रन्थारम्भ इति नानुपपत्तिरिति वाच्यम् । तर्हि भवादृशान्महामतीन् प्रत्यस्य ग्रन्थस्य त्याज्यत्वापत्तेः । इष्टप्रसङ्गोयमिति चेच्छान्तं पापम् । कोक्ळत्तुणियिलेन्कोतेन्तिर्कामुलेण् कूर्मतियीर् इति गाधायां महामतीनामयं प्रबन्धोनुपादेय इति ज्ञानवतां गर्हितत्वात् ।

किञ्च नानाविदश्रुतिस्मृतीतिहास सपुराणपाञ्चरात्रनिरुक्तिसम्प्रदायन्यायकलापादिनिरूपणेनाचार्यैर्बहुग्रन्थप्रणयनेन प्रतिपादितं रहस्यत्रयार्थं कथमिव सुव्यक्तं मनुषे, यदर्थग्रहणार्थमष्टादशकृत्वो गोष्ठीपूर्णमुपासन्नस्तत्रभगवान् भाष्यकारोपीति सांप्रदायिको घण्टाघोषः । न हि शारीरकमीमांसाश्रवणार्थमप्येवं विधोपसक्तिस्तस्य श्रूयते । तस्मादेवं रहस्यत्रयस्य दुरूहार्थत्वेऽपि भगवता बादरायणेन शारीरकमीमांसायां तद्विचाराकरणं तस्य तदनन्तर्भावं साधयत्येव । तस्मान्न शारीरकविचारितन्यासोपासनपरवाक्यजातस्य सारतमशब्दार्थत्वसम्भवः ॥

किञ्च यद्ययमाचार्यप्रबन्धो मन्दाधिकार्यर्थ एव स्यात्, तर्हि सारनिष्कर्षाधिकारस्थाने मुख्यानुकल्पनिष्कर्षाधिकार एव कर्तव्यः स्यात्, मन्दाधिकारिणामनुकल्पस्यैवावश्यविचारणीयत्वात् । मुख्याधिकारिभजनीयं सारतमं भक्तिशास्त्रं, तदपेक्षया मन्दाधिकार्युपजीव्यं ततोऽप्यनुकल्पभूतं वैदिकन्यासशास्त्रं, तदपेक्षयामन्दाधिकार्युपजीव्यं ततोऽप्यनुकल्पभूतं मन्त्रकं तान्त्रिकप्रपत्तिशास्त्रं, तस्यापि संग्रहमिदं रहस्यत्रयम् । तस्मादिदमेव सर्वमन्दोपजीव्यमिति ह्यत्र वक्तव्यं स्यात् । नह्यत्र तथोच्यते । प्रत्युत **सर्वमष्टाक्षरान्तस्थमि**त्यादिना रहस्यत्रयस्यैव सारतमत्वप्रतिपादनपूर्वकं रहस्यत्रयमे मुक्षुवुक्कादरणीयमिति मुमुक्षुत्वावच्छेदेन रहस्यत्रयस्यैकस्यैवादरणीयत्वमुच्यते ।

अपिचासारमित्यादिवचने यदि रहस्यत्रयान्यस्य कस्यचित् सारतमतया भजनीयत्वमुच्येत, तर्हि एतदधिकारसिद्धान्तसाधकतया तद्वचनोदाहरणं विपरीतमेवापद्येत । न हि रहस्यत्रयान्यस्य कस्यचित् सारतमतया भजनीयत्वे प्रतिपादिते सति, रहस्यत्रयस्य विचारणीयता सिध्येत् ।

ननु रहस्यत्रयगर्भस्यैव वेदान्तशास्त्रस्य सारतमतया भजनीयत्वेन वचनविवक्षितत्वान्न दोष इति चेन्न, तथासति निर्हेतुकपूर्वकाण्डविद्वेषायोगात्, पूर्वोत्तरभागयोरेकशास्त्रत्वेन तस्यापि रहस्यत्रयगर्भतया सारतमशब्दार्थत्वसम्भवात् । यदि च पूर्वकाण्डस्य यथावस्थितानभिसंहितफलकर्मपरत्वयोजनायामुत्तरभागेनैकशास्त्रत्वेपि तत्तत्फलाभिसन्धियुक्तकर्मपरत्वयोजनायां शास्त्रभेदोऽवर्जनीय एवेति नानुपपत्तिरित्युच्येत, तदापि कैवल्यप्रतिपादकांशस्य सारतमत्वापत्तेर्दुर्वारत्वात् । तस्यानभिसंहितफलपञ्चाग्निविद्याफलत्वात् । यदि च कैवल्यास्यापि स्वर्गादीनामिव स्वरूपविरुद्धफलत्वाविशेषात् तत्प्रतिपादकांशस्यापि भिन्नशास्त्रत्वमेवेत्युच्येत, तर्हि तन्यायेनैव स्वार्थानुभवस्वार्थकैङ्कर्ययोरपि नमः – पदप्रतिपन्नयथावस्थितस्वरूपविरोधित्वेन – न्यासोपासनलक्षणतत्साधन प्रतिपादकांशयोरपि रहस्यत्रयापेक्षया भिन्नशास्त्रत्वमवर्जनीयमेवेति रहस्यगर्भतया न्यासोपासनशास्त्रयोः सारतमत्वोक्तिर्दुरुक्तिरेव । अनुगृहीतं च श्रीपाञ्चरात्ररक्षायामिज्याव्याख्यानारम्भे परमैकान्तिपदार्थकथनावसरे स्वार्थानुभवकैङ्कर्ययोरपि कैवल्याविशिष्टत्वम् ।

नन्वस्तु स्वार्थताबुद्धेः स्वरूपविरुद्धत्वन्यासोपासनंशास्त्रनिष्ठानां तदन्वयसद्भावे किं मानमिति चेत्, तत्तदधिकारिबोधग्राहकप्रमाणमेव तत्र मानमिति ब्रूमः । अधिकारबोधयुक्तेषु **विद्यते** **भावभावना,** **अक्षीणेषु** **समस्तेषु** **विशेषज्ञानकर्मसु** इति **मत्फलसाधनत्वान्मदर्थमिदं** **कर्मे**ति कर्मस्वैश्वर्यबोधलक्षणो योऽधिकारबोधः, तद्वतामेव ब्रह्मोपासीत ब्रह्मणि न्यसेदित्यादिधात्वर्थरूपकर्तव्यविषयकान्तरप्रयत्नान्वयो, नान्येषामिति भगवता पराशरेणोक्ततया साधनफलस्वार्थताबुद्धेर्भावनात्रयव्यापकत्वस्य सिद्धत्वात् ।

नन्वस्त्वेवं साधनदशायां फलदशायां ममकारान्वयो न स्यादिति तु नाशङ्कनीयम् । तथासति यथाक्रतुन्यायविरोधात् । **अयथोपासने** **प्राप्तिरप्ययथाभूता** **स्यात्,** **यथाक्रतुरस्मिन्** **लोके** **पुरुषो** **भवति** **तथेतः** **प्रेत्यभवतीति** न्यायादिति श्रीभाष्येऽनुगृहीतत्वात् । दीपे च पञ्चाग्निविदामयथोपासीनानाम् अयथावस्थितप्राप्तेः सिद्धान्तितत्वाच्च, स्वार्थपराणां प्राप्तिदशायामपि यथोपासनमेव स्वार्थप्राप्तिसिद्धेः सिद्धान्तसिद्धत्वात् । अपि च बृहदारण्यके मैत्रेयीब्राह्मणे –

**न** **वा** **अरे** **पत्युः** **कामाय** **पतिः** **प्रियो** **भवति** **आत्मनस्तु** **कामाय** **पतिः** **प्रियो** **भवतीत्यारभ्य,** **न** **वा** **अरे** **सर्वस्य** **कामाय** **सर्वं** **प्रियं** **भवति** **आत्मनस्तु** **कामाय** **सर्वं** **प्रियं** **भवति,** **आत्मा** **अरे** **द्रष्टव्यश्श्रोतव्यो** **मन्तव्यो** **निदिध्यासितव्य**

इति स्वार्थानुभवार्थमेव भगवदुपासनस्य विहितत्वेन तद्बलेन न्यासोपासनशास्त्राणामपि स्वार्थगर्भत्वसिद्धेर्निष्प्रत्यूहत्वाच्च । इदञ्च वाक्यान्वयाधिकरणसिद्धान्ते **आत्मावा** अरे इत्यादेर्द्वितीययोजनायां, **तत्रायमर्थः** **यस्मत्पत्यादीनामिष्टसंपत्तये** **तत्परवशेन** **तत्पत्यादयः** **प्रियत्वेन** **नोपादीयन्ते,** **अपि** **त्वात्मेष्टसंपत्तये** **स्वतन्त्रेण** **स्वप्रियत्वेनोपादीयन्ते,** **तस्माद्य** **एवात्मनो** **निरुपाधिकनिर्दोषनिरतिशयप्रियः** **परमात्मा,** **स** **एव** **हि** **द्रष्टव्यः** **न** **दुःखमिश्राल्पसुखदुःखोदर्का** **परायत्ततत्स्वभावाः** **पतिजायापुत्रवित्तादयो** **विषया** इति भाष्ये स्वातन्त्र्येण ब्रह्मोपासने प्रवृत्तानां पतिजायादितौल्येन स्वार्थतयैव ब्रह्मोपादानस्य प्रदर्शनपूर्वकं तदधिकारिकर्तृकभगवद्ध्यानविधिपरत्वेन योजितत्वेन, तद्बलेनापि न्यासोपासनयोः स्वार्थत्वसिद्धेश्च । अतश्च अधिगताल्पास्थिरफलकेवलकर्मज्ञानतया संजातमोक्षाभिलाषस्य, अनन्तस्थिरफलब्रह्मजिज्ञासा ह्यनन्तरभाविनीति भाष्ये ब्रह्मविद्याधिकारिणः अल्पास्थिरत्वज्ञानमात्रेण कर्मफलत्यागस्यानन्तस्थिरफलत्वज्ञानेनैव ब्रह्मोपादानस्य चानुगृहीतत्वात् तथा उभयलिङ्गाधिकरणभाष्यादौ, **दोषदर्शनात्** **वैराग्योदयाय** **जीवस्थावस्थाविशेषा** **निरूपिताः** **।** **इदानीं** **ब्रह्मप्राप्तितृष्णाजननाय** **प्राप्यस्य** **ब्रह्मणो** **निर्दोषत्वकल्याणगुणात्मकत्वप्रतिपादनायारभते** इति भाष्ये दोषज्ञानात् ब्रह्मेतरत्यागस्य, गुणज्ञानात् ब्रह्मोपादानस्य च ब्रह्मोपासकानामनुगृहीतत्वात्, **विकल्पोऽविशिष्टफलत्वादिति** सूत्रे, **स्वरुच्यैव** **कस्याश्चित्** **ब्रह्मविद्याया** **उपादानस्यो**क्तत्वात् एकया विद्यया स्वोदरे पूरिते सति किमन्ययेति विद्यान्तरोपेक्षाया उक्तत्वात्, **भोगमात्रसाम्यलिङ्गा**दिति परब्रह्मतुल्यभोगे सर्वेषामुपासननिष्ठानां पर्यवसानाच्च आमूलचूडं स्वार्थनिष्टविषयकतायाः शारीरकाशास्त्रेऽवगमात् तद्बलेनापि तत्सिद्धेश्च । एतच्च **कृतप्रयत्नापेक्षस्तु** **विहितप्रतिषिद्ध्यर्थ्यादिभ्य** इति सूत्रोक्तरीत्या **मुमुक्षुर्ब्रह्मोपासीत,** **ओमित्यात्मानं** **युञ्जीतेति** शास्त्रविहितन्यासोपासनयोः चेतनानां स्वफलार्थं स्वेच्छयैव प्रथमप्रवृत्तेर्वक्तव्यतया, प्रथमप्रवृत्तानामेव फलं नानुमन्तृणामिति सिद्धान्तानुसारेण तयोर्न्यासोपासनयोः अनुमन्तुर्भगवतः फलान्वयाभावस्य, प्रथमप्रवृत्तानां तदनुष्ठातॄणामेव फलान्वयस्य च सिद्धत्वात् शास्त्रफलं प्रयोक्तरीति न्यायाच्च तयोः स्वार्थपरत्वस्य दुरपह्नवत्वेन तेन तत्सिद्धेश्च ॥

अन्यच्च-

**निरस्ताखिक्तदुःखोहमनन्तानन्दभाक्** **स्वराट्** **।**

**भवेयमिति** **मोक्षार्थी** **श्रवणादौ** **प्रवर्तते** **।**

इति स्वोदरम्भरणार्थमेव उपासकानां प्रवृत्तेः व्यक्तमेवोक्तत्वेन तद्बलेन तत्सिद्धेश्च ॥

ननु फलसङ्गकर्तृत्वत्यागादिकं न्यासोपासननिष्ठानामुक्तं, तत्कथं तेषां स्वभोगान्वय उच्यत इति चेत्, सत्यमुक्तम् । तत् किंरूपमिति विवेचनीयम् । यद्यात्यन्तिकः फलादित्या गोवास्तवः स्यात्तर्हि न्यासोपासनयोः साधनत्वसिद्धान्त एव परित्यक्तः स्यात् । यदि चाहार्यात्मकः स्यात् तर्हि मिथ्याज्ञानादपवर्गः स्वीकृतः स्यात् । अतः स्वातन्त्र्येण फलान्वयादिरूपफलसङ्गादित्याग एवात्रानुष्ठेय इति नानेन तेषां स्वार्थपरत्वस्य किञ्चित्बाधकमिति ॥

परञ्च, ब्रह्मोपासनफलवाक्येषु कुत्रापि नमः पदाश्रवणात्, रहस्यत्रय एव तच्छ्रवणात् सूत्रकारेणापि **आनन्दादयः** **प्रधानस्ये**त्यादिना आनन्ददीनामिव नमः पदार्थपारार्थ्यानुसन्धानस्य सर्वविद्यासाधारण्यमाहकन्यायाप्रदर्शनात् **नानाशब्दादिभेदादिति** सूत्रोक्तन्यायेन, **ब्रह्मोपासीत,** **ब्रह्मणिन्यसेत्,** **शरणं** **व्रजेदिति** विहितानां विद्यानां शब्दादिभेदादेव भिन्नतया अन्यप्रकरणाधीतानाम् अन्यत्रोपसंहारायोगाच्च न्यासोपासनफलयोः केवलपारार्थ्ये किञ्चित् प्रमाणमस्तीति तन्निष्ठानां स्वार्थपरत्वमक्षतमेवेति । तदेवं बहुभिर्न्यायैः न्यासोपासनशास्त्रयोः स्वार्थगर्भत्वसिद्ध्या तयोः कैवल्यशास्त्रस्येव रहस्यत्रयापेक्षया भिन्नशास्त्रत्वमेवेति रहस्यत्रयशास्त्रस्यैव सारतमत्वोपपत्त्या तदेवासारमित्यादिवचनस्थसारतमशब्दवाच्यं भवितुमर्हति, नान्यत् सातिशयं न्यासोपासनादिशास्त्रमिति तस्य सारतमशब्दार्थत्वोक्तिर्दुरुक्तिरेवेति सिद्धम् ॥

तदेतत् सर्वमभिप्रेत्यानुगृहीतं **रहस्यत्रयमे** **मुमुक्षुवुक्कादरणीयमिति** अत्र **रहस्यत्रयमे** इत्यत्रैवकारेण तद्व्यतिरिक्तन्यासोपासनादिसर्वशास्त्रस्यानादरणीयत्वमपि प्रतिज्ञातम् । **मुमुक्षुवुक्कि**त्यनेन निरतिशयमोक्षकामाः सर्वे विवक्षिताः अनुपाधिकनिर्देश इति न्यायात् । अथोक्तार्थे प्रमाणमाह – **असारमल्पसारं** **च** **सारं** **सारतरं** **त्यजेत्** **।** **भजेत्सारतमं** **शास्त्रं** **रत्नाकर** **इवामृतम्** ॥ इति ॥

अत्र कश्चिज्जनो जल्पतिस्म नेदं – वचनमार्षमिति, तदसत् । श्रीमद्रहस्यत्रयसारटीकायां सारप्रकाशिकायामेवास्य वचनस्यार्षत्वेनाङ्गीकृतत्वात् । **तदियं** **तत्सूक्तिः** **–** **ननु** **रहस्यत्रयमेव** **मुमुक्षुवुक्कादरणीयमित्यवधारणं** **नोपपद्यते** **।** **अन्यस्यापि** **सद्भावे** **तस्याप्युपादेयत्वादित्यत्र** **इतरस्य** **सर्वस्याप्यनुपादेयत्वं** **वक्तुमसाराल्पसारसारसारतरसारतमेषु** **सारतमस्योपादेयत्वं** **–** **सदृष्टान्तं** **बोधयद्वचनमुपादाय** **व्याकरोति** **–** **असारमित्यादिना** **महावाक्येनेति** **।** **–** **किञ्च** **रहस्य** **–** **वचनस्याचार्यकपोलकल्पितत्वे** एतदधिकरणसिद्धान्तस्याप्रामाणिकत्वं स्यात् । सर्वमष्टाक्षरान्तस्थमित्यादिकमेवात्र प्रमाणमिति चेन्न, तस्याष्टाक्षराद्युपादेयत्वांशोपपादकत्वसम्भवेऽपि तदितरत्याज्यताप्रामाण्यायोगात् ।

न चाष्टाक्षराद्युपादेयत्वमेवैतदधिकारसिद्धान्तः, **रहस्यत्रयमेउपादेय**मिति सावधारणप्रतिज्ञानव्याघातात् । न च सर्वमष्टाक्षरान्तस्थमित्यनेनैव तदितरेषां त्यागसिद्धिरिति वाच्यम् । द्वयचरमश्लोकयोरपि त्याज्यताप्रसङ्गात्, अकारो वै सर्वा वागिति वचनेनाष्टाक्षरस्यापि त्यागप्रसङ्गाच्च । अपि च लोके व्याख्यानार्थस्य सर्वस्य मूले सत्त्वेपि, व्याख्यानस्यात्यन्तोपादेयत्वदर्शनेन सर्वमष्टाक्षरान्तस्थमिति वचनेन सर्वेषामष्टाक्षरविवरणत्वसिद्ध्या सर्वेषामवश्योपादेयत्वस्यैव सिद्धिप्रसङ्गाच्च ।

किञ्च अस्य वचनस्याचार्यकल्पितत्वं वदन्वादीपृष्टव्यः किमर्थेयं कल्पितेति । वक्ष्यमाणार्थसंग्रहार्थेति चेत्, तर्हि प्रथमश्लोकेन कृतकरत्वं, तत्रैव तत्संग्रहस्य कृतत्वात् । तत्र संगृहीत एवार्थोऽत्र किञ्चिद्विवरणेन व्यवस्थाप्यत इति चेत्, तर्हि त्यजेद्भजेदिति विधिनिषेधरूपस्यास्य पूर्वप्राप्तार्थविवरणरूपत्वं दुरुपपादम् । त्याज्यांशस्यासाराल्पसारसारसारतररूपेण चतुर्धा व्यवस्थापनमनुपपन्नममूलकत्वात्, अत्यन्तासारात्यसारासारात्यन्ताल्पसारात्यल्पसाराल्पसारसारतरभेदेन त्याज्यांशानां सप्तधापि विभागसम्भवात् । यदि लाघवाच्चतुर्धाविभाग इतीष्येत, तर्हि सारासारभेदेन द्वेधैव । विभागः स्यात्, **यत्सारभूतं** **तदुपाददीतेति** वचने द्वेधैव विभागस्य कृतत्वात् । **सारासारविवेकज्ञा** इत्यादिष्वपि तथैव दर्शनात् ॥

ननु शब्दजातेषु पञ्चातिरिक्तकोट्यदर्शनात् पञ्चधाविभाग इति चेत्, न । बाह्यकुदृष्ट्योः कोटिद्वयरूपत्वात् वेदाङ्गकोट्युपबृंहणकोट्योश्च सत्त्वात् अत्यन्तासारांशो बाह्यग्रन्थः, अत्यसारांशः कुदृष्टि ग्रन्थः, असारांशः वेदाङ्गकोटिः, अत्यन्ताल्पसारांश उपबृंहणकोटिः, अत्यल्पसारांशो वेदान्तर्गतैहिकप्रतिपादकांशः, अल्पसारांश आमुष्मिकप्रतिपादकांश इत्यादिरूपेणापि विभागस्य कर्तुं शक्यत्वात् । तस्मादसारमित्यादिवचनमार्षप्रमाणमेवेति यावन्नाभ्युपगम्येत न तावत्पर्यन्तमुक्तदोषातिलङ्घनसिद्धिरिति ॥

नन्वस्मिन्वचने प्रमाणैकदेशभूतशास्त्रसारतमत्वस्य कुत्रचित् सिद्धावपि नेदं प्रकृतार्थसाधने पर्याप्नोति, प्रबलप्रमाणभूतप्रत्यक्षापेक्षया वेदापेक्षाया च सारतमत्वस्यास्मादसिद्धेरित्याशङ्कायां प्रत्यक्षादीनां प्रकृतालौकिकार्थप्रमाणत्वाभावात्, शास्त्रशब्दस्य वेदैकपरत्वाच्च शास्त्रसारतमनिष्कर्षकस्यास्य वचनस्य प्रकृतार्थविषयसकल -प्रमाणसारतमत्वसाधने पर्याप्तत्वान्न दोष इति दर्शयन् प्रमाणोपपत्तिभ्यां धर्माणां वेदैकप्रमाणकत्वमाह – **पारमपुरुषार्थमुं** **तदुपायमुं** **प्रत्यक्षादि** **प्रमाणङ्गकाल्** **अरियवोण्णातपडियाले** **अवैत्तुक्कु** **शास्त्राद्वेद्मिजनार्दनम्,**

**तस्माच्छास्त्रं** **प्रमाणं** **ते** **कार्याकार्यव्यवस्थितौ** **।**

**शब्दब्रह्मणि** **निष्णातः** **परं** **ब्रह्माधिगच्छति** **।**

**एन्नुं** **शोल्लुकिरपडिये** **शब्दमे** **प्रमाणमिति** **॥**

अत्र अरियवोण्णातपडियालित्यन्तेन अलौकिकार्थानां वेदैकप्रमाणत्वे तेषामतीन्द्रियत्वलक्षणोपपत्तिरुक्ता । अथ अवैत्तुक्कित्यादिना तत्र वचनत्रयं प्रमाणयति । तत्र **शास्त्राद्वेद्मि** **जनार्दनमि**त्यत्र सिद्धोपायोपेयभूतसर्ववेदप्रतिपाद्यभगवत्स्वरूपयाथात्म्यज्ञानजनकतावच्छेदकत्वेन शास्त्रत्वस्योपादानात् शास्त्रत्वस्य भगवत्प्रतिपादकप्रमाणत्वानतिरिक्तवृत्तित्व सिद्धेः, **तस्मात्** **शास्त्रं** **प्रमाणिमिति** – वचनेऽपि धर्माधर्मव्यवस्थाप्रमापकत्वानतिरिक्त वृत्तित्वेन शास्त्रत्वस्योपादानाच्च अलौकिकसिद्ध साध्योपायोपेयप्रमापकत्वानतिरिक्तवृत्तिधर्मश्शास्त्रत्वमिति निश्चीयते ॥

अथ **शब्दब्रह्मणि** **निष्णातः** **परं** **ब्रह्माधिगच्छती**ति वचनेन वेदनिष्ठानामेव समस्तालौकिकार्थवेदनफलब्रह्मप्राप्त्युक्त्या वेदानामेव समस्तालोकिकार्थप्रमापकत्वमिति सिद्ध्यति । तथा चैतद्वचनत्रयम् अलौकिकार्थप्रमापकं यत्तच्छास्त्रं अलौकिकार्थप्रमापका वेदाः अलौकिकार्थप्रमापकं शास्त्रमिति ज्ञानविशिष्टज्ञानद्वयं संपाद्य शास्त्रशब्दवाच्यत्ववेदत्वयोः समनैयत्यं साधयत्येवेति वचनत्रयमुदाहृतवतामाचार्याणां तात्पर्यमित्यनुसन्धेयम् ॥

ननु उपबृंहणानामपि धर्मप्रमापकत्वसत्त्वेन तत्र वेदत्वाभावात् वेदेष्वपि निरर्थकमन्त्रेषु धर्मप्रमापकत्वाभावाच्च कथं तयोरनतिरिक्तवृत्तित्वमिति चेत् भ्रान्तोसि ।

**धर्मे** **प्रतीयमाने** **हि** **वेदेन** **करणात्मना** **।**

**इतिहासपुराणाभ्यां** **वेदं** **समुपबृंहयेत्** **॥**

इत्यादिना वेदव्यतिरिक्ताप्तशब्दानां वेदोपकारकत्वोक्त्या तेषां साक्षात्प्रमाकरणत्वायोगात् । **तावन्ति** **हरिनामानी**ति वेदाक्षराणां सर्वेषां हरिनामत्वज्ञापकप्रमाणविदां सर्वैरपि वेदाक्षरैर्भगवद्विषयप्रमाजननाच्च ॥

केचित्तु बाह्यकुदृष्टिग्रन्थादिसाधारणं शास्त्रशब्दप्रवृत्तिनिमित्तं मन्यन्ते । तन्मते शास्त्रशब्दघटितमाचार्योपात्तवचनद्वयमनर्थकमेव स्यात् । तथाहि **शास्त्राद्वेद्मि** जनार्दनमित्यस्य शास्त्रत्वावच्छिन्नजनकतानिरूपितजन्य – ताशालिजनार्दनविषयकयथावस्थितशास्त्रबुद्धित्वावच्छिन्नश्रयोऽहमिति बोधक्रमः । यदि च शास्त्रत्व बाह्यादिसाधारणं स्यात्, तर्हि तेषामयथावस्थितज्ञानहेतुत्वेन व्यभिचारात्, शास्त्रत्वेन यथावस्थितभगवद्विषयशाब्दबुद्धित्वेन कार्यकारणभाव एव न स्यात् । न चात्र शास्त्रशब्दस्य सच्छास्त्रपरत्वमाश्रीयत इति वाच्यम्, लक्षणापत्तेः। अति प्रसक्तं निमित्तं परिकल्प्य पुनर्लक्षणाश्रयणापेक्षया प्रथमत एवानतिप्रसक्ततया निमित्तकल्पनस्यैवोचितत्वात् । नापि **वेद्मी**त्यस्य भ्रमप्रमासाधारणवेदनत्वावच्छिन्नपरतया न दोष इति वाच्यम् । यथावस्थितवेदनस्यैव तत्र प्रकृतत्वात् । **मायां** **न** **सेव** इत्यादिविशेषणत्रयेण यथावस्थितवेदनस्यैव उक्तिप्रतीतेश्च । **वेद्मी**त्यत्र शब्दत एव यथावस्थितज्ञानाप्रतीत्यस्वारस्यादेव आचार्यैर्द्वितीयवचनस्य उदाहृतत्वाच्च । तत्र हि प्रमाणशब्देन तत्कष्ठोक्तम् । त्वत्कर्तृककार्याकार्यव्यवस्थाविषयकप्रमात्वावच्छिन्नकार्यतानिरूपितशास्त्रत्वावच्छिन्नकार-णताशालि शास्त्रमिति हि, **शास्त्रं** **प्रमाणन्ते** **कार्याकार्यव्यवस्थितावित्यस्य** बोधः । तथा च यदि शास्त्रत्वं कुदृष्ट्यादिसाधारणं स्यात्, तथा तेषां कार्याकार्यव्यवस्थितिवैपरीत्यबुद्धिहेतुत्वेन शास्त्रं प्रमाणमित्युक्तिरसङ्गतैव स्यात् । न चात्रापि शास्त्रशब्दः सच्छास्त्रपर इति वक्तुं युक्तम् । सर्वत्र लक्षणाकल्पनस्य अत्यन्तहेयत्वात् । कथं तर्हि **मोहशास्त्राणि** **कारयेत्यु**क्तिरितिचेत्, मोहः शास्त्रस्य येषु तानि मोहशास्त्राणीति शास्त्रनिष्ठाभेदसंबन्धावच्छिन्नप्रकारतानिरूपितभ्रमविशेष्यतामादाय तद्व्यवहारोपपत्तेः । तस्माच्छास्त्रत्वं बाह्यादिसाधारणमित्युक्तिर्दुरुक्तिरेव ॥

अपरे तु वेदाङ्गादिसाधारणं शास्त्रत्वं मन्यन्ते । तन्मतेऽपि शास्त्रत्वावच्छिन्नस्य कार्याकार्यव्यवस्थापकत्ववचनं विरुध्यत एव । अपशूद्राधिकरणे इतिहासपुराणे **अपि** **वेदोपबृंहणं** **कुर्वती** **एवोपायभावमनुभवत** इति वेदव्यतिरिक्तस्य साक्षात्प्रमाकरणत्वनिषेधात्, **शासनाच्छास्त्रं** **शासनं** **च** **प्रवर्तनमिति** कर्त्रधिकरणभाष्ये अनुगृहीतत्वेन, वेदव्यतिरिक्तस्य तदसंभवाच्च, न हि मूलभूतश्रुत्यनुमानमन्तरा स्मृत्यादीनां प्रवर्तकत्वमिष्यते । तदनुमाने च स्मृतीनामनुमितश्रुतिजन्यप्रवर्तनं प्रत्यन्यथासिद्धत्वमेव ॥

किञ्च रचनानुपपत्त्याधिकरणे **पुण्यापुण्यस्वरूपे** **हि** **शास्त्रैकसमधिगम्ये** **।** **शास्त्रं** **चानादिनिधनाविच्छिन्नपाठ–** **संप्रदायानाघ्रात–** **प्रमादादि** **दोषगन्धवेदाख्याक्षररा**शिरिति भाषितम् । **कपिलागमादिव्यावृत्त्यर्थमाह** **–** **शास्त्रं** **चेतीति** तत्र श्रुतप्रकाशिका । तस्माद्वेदस्यैकस्यैव शास्त्रशब्दमुख्यार्थत्वं साक्षादलौकिकार्थप्रमाणत्वं च नान्यस्येति मुक्तकण्ठं भाष्यकारैरेवानुगृहीतत्वेन, तदनादरेण शास्त्रत्वं कुदृष्ट्यादिसाधारणमिति परिकल्पनपूर्वकं **तस्माच्छास्त्रं** प्रमाणमित्यादौ लक्षणाकल्पनमविवेककृत्यमेव ॥

अपि च, **वेदाच्छास्त्रं** **परं** **नास्ती**त्यत्र परशब्द उत्कर्षवाचीति, तन्न **नेत्येतस्मादन्यत्परमस्ति** तस्माद्धान्यन्यपरः **किञ्च** **नास** **एकः** **समस्तं** **यदि** **हास्ति** **किञ्चित्तदच्युतो** **नास्ति** **परं** **ततोन्यत्** इत्यादिश्रुतिस्मृतिषु पञ्चम्यन्तपदस्यान्यार्थकशब्दान्वयबाहुल्यदर्शनेन प्रथमोपस्थितस्य परशब्दभिन्नार्थकत्वस्य त्यागे मानाभावात् । किञ्च परशब्दस्योत्कृष्टपरत्वे समाभ्यनुज्ञापत्तेः न च शास्त्रान्तरेण समनिषेधसिद्धिः । परशब्दस्य प्रथमोपस्थितभिन्नार्थकत्वाश्रयणेनैव समोत्कृष्टोभयनिषेधे सम्भवति, तद्विहायार्थान्तरमाश्रित्य समाभ्यनुज्ञां सम्पाद्य तत्परिहाराय शास्त्रान्तरगवेषणस्य कीलोत्पाटिवानरव्यापारतुल्यत्वात् । अपि च येन शास्त्रान्तरेण समाभ्यनुज्ञावारणं चिकीर्षितमायुष्मता, तेनैवोत्कृष्टनिषेधस्यापि कैमुतिकन्यायेन सिद्ध्या **वेदाच्छास्त्रं** **परन्नास्ती**ति वचनं व्यर्थमेवेति दत्तजलाञ्जल्येव स्यात् ॥

अथ यदुक्तं तेनैव, **यस्मात्परन्नापरमस्ति** **किञ्चि**दित्यत्र परशब्दस्यापरशब्देन पौनरुक्त्यापत्त्या परशब्दस्योत्कृष्टपरत्ववत्, अत्रापि उत्कृष्टपरत्वमेव परशब्दस्य युक्तमिति, तदप्यत्यन्तानुपपन्नम् । पौनरुक्त्यभिया तत्र तदर्थाश्रयणोपि अत्र पौनरुक्त्याद्यभावात्, प्रत्युतोत्कृष्टपरत्वाश्रयण एव समाभ्यनुज्ञादोषप्रसङ्गाच्चभिन्नार्थकत्वस्यैवावश्याश्रयणीयत्वात् । **किञ्च** **यस्मात्परं** **नापरमस्ती**त्यत्रापि पञ्चम्यन्तपदान्वितार्थकशब्दस्य उत्कृष्टार्थकत्वमाश्रितम् । किन्तु तदनन्वितस्यैव यदपरं परन्नास्तीत्येव भाष्यकारैस्तदन्वयस्य दर्शितत्वात् । तस्मात् पञ्चम्यन्तपदान्वितान्यार्थकशब्दस्य भिन्नार्थकत्वमेवेति प्रायिकदर्शनं तत्राप्यनुगतमेवेति त्वदुक्तो दृष्टान्तः तवैव विपरीतफलः ॥

अपि च **यस्मात्परं** **नापरमस्तिकिञ्चिदि**त्यत्र परशब्दस्य उत्कृष्टपरत्वाश्रयणं पौनरुक्त्यपरिहारार्थमित्युक्तमप्ययुक्तमेव । कस्यचिच्छब्दस्य तद्व्यक्तित्वावच्छिन्नभेदपरत्वं, तदितरस्य ज्ञानत्वाद्यवच्छिन्नभेदपरत्वं चाश्रित्य पौनरुक्त्यपरिहारस्य कर्तुं शक्यत्वात् ॥

**यद्यन्योस्ति** **परः** **कोपि** **मत्तः** **पार्थिवसत्तम,**

इत्यत्र अन्यपरशब्दयोरुभयोरपि पञ्चम्यन्तान्वितत्वेन भेदपरत्वे सति, पौनरुक्त्यपरिहारस्य पूर्वाचार्यैस्तथैव कृतत्वात् । इदञ्च, **यस्मात्परं** **नापरमस्ति** **किञ्चिदि**त्यत्रापि समाभ्यनुज्ञापरिहारार्थमेव परशब्दं पञ्चम्यन्तान्वितं विभज्य भाष्यकारैस्तस्योत्कृष्टार्थकत्वाश्रयणात् समाभ्यनुज्ञाप्रसङ्ग एव तत्रापि परशब्दस्य अर्थविशेषाश्रयणे प्रयोजनकमिति, प्रकृतेऽपि तत्प्रसङ्गस्य तुल्यत्वेन परशब्दस्य यदर्थाश्रयणे समाभ्यनुज्ञा वारिता स्यात्, तदर्थ एवाश्रयणीय इति त्वदुदाहृतदृष्टान्तेनैव सिद्धतया अत्र परशब्दो भिन्नार्थकएवेति, **यस्मात्पर**मित्यत्र परशब्दस्य अर्थान्तराश्रयणं समाभ्यनुज्ञावारणार्थमेवेति व्यासार्यैरेवानुगृहीतम् ॥ **यस्मादिति** **पञ्चम्यन्तपदेन** **अत्र** **परशब्दोभिन्नार्थकएवेति,** **यस्मात्** **परमित्यत्र** **परशब्दस्यान्वये** **सति** **समनिषेधो** **नकृतः** **स्यात्** **।** **अपरशब्देन** **पञ्चम्यन्तपदस्य** **अन्वये** **सति** समाभ्यधिकोभयनिषेधः कृतः स्यादिति ।

अदश्च **न** **दैवं** **केशवात्परमिति** चरमपादे द्वैतिनिषेधार्थं समांभ्यनुज्ञापरिहारार्थं च परशब्दस्य **नानयोर्विद्यते** **परमि**त्यत्रेव भिन्नार्थकत्वाश्रयणस्यैव आवश्यकत्वात्, तदनुसारेणात्रापि भिन्नार्थकत्वमेव युक्तम् । नो चेत् तृतीयपादे समाभ्यनुज्ञापरिहाराय शास्त्रान्तरगवेषणदोषः चरमपादे समाभ्यनुज्ञावारणार्थमत्यन्तभिन्नाभ्यनुज्ञावारणार्थं च शास्त्रान्तरद्वयगवेषणदोषौ चेति त्रयो दोषा दुष्परिहरा एवेति । एतच्च सर्वशास्त्रविप्रतिपन्नान्प्रति गङ्गातीरे व्यासकृतशपथमिदं सत्यं सत्यमित्यादिवचनमिति श्रीशख्यातिध्वजत्वादि- त्यादिना दर्शनाय दर्शनदायिभिर्विरोधिगोष्ठ्यां प्रतिष्ठापितत्वेन तादृशेऽस्मिन्वचने यदि समाभ्यनुज्ञा स्यात्, तर्हि तस्य केनापि शास्त्रेण परिहारो न शक्यते कर्तुमिति मूर्तिसाम्यसिद्धान्तो द्वैतिसिद्धान्तो वेदतुल्यप्रमाणान्तरवादिबाह्यादिसिद्धान्तश्च सुप्रतिष्ठित एव स्यादिति वेदाच्छास्त्रात्परमित्यादौ परशब्दो भिन्नार्थक इत्येवाश्रयणीयमिति ।

एतेन **धर्मशास्त्राङ्गमिश्रिताः,** **पुराणं** **धर्मशास्त्रं** च इत्यादि – व्यवहारबलात् शास्त्रशब्दप्रवृत्तिनिमित्तं स्मृत्याद्यनुगतं कल्पनीयमिति परास्तम् । व्यासकर्तृकशपथरूपेण प्रबलप्रमाणेनैव वेदव्यतिरिक्तस्य शास्त्रत्वाभावसिद्ध्या **न** **हि** **वचनविरोध** इति न्यायेन तत्कल्पनायोगाद् । न च **धर्मशास्त्राङ्गमिश्रिताः** **पुराणं** **धर्मशास्त्रं** चेत्यादीनामपि वचनत्वादेव न दोष इति वाच्यम् । तत्र स्मृत्यादिषु शास्त्रशब्दप्रयोगोपि प्रयोगसामान्यं मुख्यमेवेति नियमाभावेन, अन्यथासिद्ध्यर्हतया तावन्मात्रेण स्मृत्यादीनां शास्त्रशब्दवाच्यत्वसिद्ध्ययोगात् शपथवचने तु गौणशब्देन शपथकरणायोगात्, वेदाद्भिन्नं गौणमुख्यसाधारणशास्त्रशब्दव्यवहारविषयं नास्तीत्युक्ते बाधापत्तेश्च । शास्त्रशब्दस्य मुख्यार्थपरत्वस्यैवावश्यकतया तेनैव वेदव्यतिरिक्तानां शब्दानां शास्त्रशब्दमुख्यार्थत्वाभावः सिद्ध्यति । यथा, **यस्मात्परं** **नापरमस्तीति** भगवद्व्यतिरिक्तस्य परत्वनिषेधे कृते भगवतोन्यत्र प्रयुज्यमानानां **परः** **पराणामि**त्यादिपरशब्दानां गौणार्थकत्वमेव सिद्ध्यति । तद्वदेव वेदाद्भिन्नस्य शास्त्रत्वनिषेधे कृते, तत्र शास्त्रशब्दप्रयोगश्चेत् गौण एवेति सिद्ध्यतीति न किञ्चिदपि हीनमिति ।

किञ्च अनन्यथासिद्धस्य प्रयोगस्यैव शक्तिकल्पकतया, वेदाङ्गानां वेदोपबृंहणानां च वेदसामीप्यादेव **सामीप्यात्तु** **तद्व्यपदेश** इति न्यायेन अन्यथासिद्धतया, तस्य शक्तिकल्पकत्वायोगात् । **अनेकार्थकल्पनायोगात्** **ब्रह्मशब्दवत्,** वेदे मुख्यत्वस्यान्यत्र गौणत्वस्यैवचाङ्गीकर्तुमुचितत्वाच्च न वेदव्यतिरिक्ते शास्त्रशब्दशक्तिसिद्धिरिति ॥

ननु न शास्त्रत्वं नाम जातिः, किन्तु स्वजन्यशाब्दाबोधद्वारकप्रवृत्तिकारणत्वमेव । पाचकादिपदवत् शास्त्रपदस्यापि शासनाच्छास्त्रमिति व्युत्पत्त्या केवलयौगिकत्वस्य कर्त्रधिकरणभाष्ये प्रदर्शितत्वात् । तथा च शाब्दबोधद्वारकप्रवृत्तिकारणत्वस्य उपबृंहणादिसाधारण्यात्, तेषामपि शास्त्रशब्दमुख्यार्थत्वं युक्तमेवेति चेन्न । तथा सति घटमानयेत्यादिलौकिकवाक्यस्यापि शास्त्रशब्दमुख्यार्थत्वापत्तेः । अप्रवर्तकानां सिद्धपरवाक्यानां वेदान्तर्गतानामपि शास्त्रत्वानापत्तेश्च । **शास्त्रंच** **वेदाख्याक्षरराशिरिति** **व्यतिरोकानवस्थितेश्चानपेक्षितत्वादिति** सूत्रभाष्ये वेदाख्याक्षरराशित्वावच्छेदेन शास्त्रत्वस्यानुगृहीततया शास्त्रशब्दस्य योगरूढत्वावगमाच्च ।

नन्वेवमपि शास्त्रशब्दो यौगिकरूढोऽस्तु, रूढ्या सर्ववेदासाधारणः योगात्तूपबृंहणादिसाधारण एवेति निरर्गलैवास्मत्समीहितसिद्धिरितिचेत्, अलमल्पसन्तोषेण । वेदोपबृंहणादिषु वेदसंबन्धेनैव शास्त्रशब्दव्यवहारोपपत्तौ नानार्थवृत्तिकल्पनायोगात् । न हि गङ्गातीरे गङ्गाशब्दप्रयोगमात्रेण तत्र शक्तिकल्पनं युज्यते । ननु नास्याभिवृत्तिः कल्प्यते, भाष्यकारैरेव वेदोपबृंहणसाधारणी योगवृत्तिर्दर्शितेति चेत् भ्रान्तोसि । न हि भाष्यकारैः शास्त्रबोधद्वारकप्रवृत्तिसामान्यकारणत्वमात्रं योगप्रवृत्तिनिमित्तं दर्शितं, किन्तु तादृशधर्मप्रवृत्तिकारणत्वमेव । **धर्माधर्मस्वरूपे** **हि** **शास्त्रैकसमधिगम्ये** इति
अत्रानुगृहीतत्वात् । घटमानयेत्यादिवाक्येषु अतिप्रसक्तिवारणाय अवश्यं तथैव वक्तव्यत्वाच्च ।

अस्त्वेवमपि स्मृत्यादीनां शास्त्रत्वं न दुष्यतीति चेन्न, वेदव्यतिरिक्तस्य धर्मप्रमितिकरणत्वायोगात् ।

**धर्मे** **प्रमीयमाणे** **हि** **वेदेन** **करणात्मना** **।**

**इति** **कर्तव्यताभागं** **मीमांसा** **पूरयिष्यति** **॥**

इति भट्टाचार्यावचनात् ॥

**इतिहासपुराणाभ्यां** **वेदं** **समुपबृंहयेत्** **।**

**बिभेत्यल्पश्रुताद्वेदो** **मामयं** **प्रतरिष्यति** **।**

इति बृहस्पतिवचनाच्च वेदस्यैकस्यैव धर्मप्रमितिकरणतया, उपबृंहणानां वेदेन शाब्दज्ञाने जननीये तदितिकर्तव्यतारूपमीमांसालक्षणतत्सहकारितामात्रेण उपकरणकोटिनिविष्टतायाश्च सिद्धत्वात् । तस्माद्वेदव्यतिरिक्तस्य शास्त्रशब्दयोगार्थत्वस्याप्यसम्भवेन शास्त्रशब्दो वेदमात्रवाची योगारूढ एवेति सिद्धमिति, **वेदाच्छास्त्रं** **परं** **नास्ती**त्यत्र परशब्दभिन्नार्थकत्वस्य न कोपि दोष इति ॥

किञ्च शास्त्रशब्दस्य बाह्यादिसाधारण्यमिच्छतां मते सकलशास्त्रसंक्षोभो दुर्वार एव स्यात् । तथाहि, तन्मते कपिलहिरण्यगर्भनैयायिकवैशेषिकसुगतार्हतपशुपतिग्रन्थानां सर्वेषां शास्त्रत्वाविशेषात् ॥

**आर्षं** **धर्मोपदेशं** **च** **वेदशास्त्राविरोधिना** **।**

**यस्तर्केणानुसन्धत्ते** **स** **धर्म** **वेद** **नेतरः** **॥**

इति मनुवचने वेदविरुद्धतर्काणामिव शास्त्र – विरुद्धतर्काणामपि त्याज्यत्वोक्त्या कापिलाद्यविरोधेनैव ब्रह्ममीमांसायाः कर्तव्यतया **स्मृत्यनवकाशदोषप्रसङ्ग** इत्यादिना भगवता बादरायणेन तत्प्रतिक्षेपस्या- साङ्गत्यापातात् । न च **वेदशास्त्राविरोधिने**त्यत्र वेदशास्त्रशब्दयोः सामानाधिकरण्याश्रयणात् न दोष इति वाच्यम् । प्रथमोपस्थितं वैयधिकरण्यं परित्यज्य स्वाभिमतार्थे गलहस्तिकया मनुवचनस्य पातने, तस्यैव महादोषत्वात् । वेदशास्त्रयोरविरोधिनेति हि प्रथमत एव प्रतीयते । यद्येवं मनुवचनेन प्रथमप्रतीतस्यार्थस्य परित्यागः स्वाभिमतसाधनार्थमेव केवलमाश्रीयेत, तर्हि **यद्वै** **किञ्चनमनुरवदत्** **तद्भेषजमिति** श्रुत्यर्थविदः प्रामाणिकाः परिहसेयुः । अस्मात्सिद्धान्तेतु वेदव्यतिरिक्तशास्त्राभावस्य **वेदाच्छास्त्रं** **परं** **नास्तीत्या**दिवचनसिद्धतया वैयधिकरण्यासम्भवात् युक्तं सामानाधिकरण्याश्रयणम् ॥

ननु वेदविच्छास्त्रविदित्यादौ वेदशब्दसमभिव्याहृतशास्त्रशब्दस्य वेदाङ्गतदुपबृंहणपरतया बहुशः प्रयोगदर्शनेन युक्तमत्रापि गौणार्थपरतया वैयधिकरण्याश्रयणमिति चेन्न । तथा सति शास्त्रशब्दस्य गौणत्वापातात्, तदपेक्षया मुख्यार्थपरत्वेन सामानाधिकरण्याश्रयणस्यैव युक्तत्वात् । न च सामानाधिकरण्याश्रयणे वेदशास्त्रशब्दयोरन्यतरवैयर्थ्यापत्त्या युक्तं शास्त्रशब्दस्य गौणार्थपरत्वमेवेति चेन्मैवम् तदानीमपि तद्दोषानतिलङ्घनात्, शास्त्रशब्दगौणार्थोपबृंहणादिविरोधस्य वेदविरोध एव पर्यवसानात् । न हि वेदाद्वारेणावेदस्य धर्मप्रामाण्यं सिद्धान्तानुमतं, शास्त्रशब्दस्य वैयधिकरण्य पक्षेतु अयमेव विशेषः यच्छास्त्रशब्दस्य मुख्यार्थपरत्वे सम्भवति, तद्विहाय गौणार्थाश्रयणमिति । तदेतत्सर्वमभिसन्धायानुगृहीतमार्षमित्यादिवचनमुपादाय णत्वाधिकरणभाष्यान्ते वेदाख्यशास्त्राविरोधिनेत्यर्थः । अतो वेदविरोधित्वेन वेदार्थविशदीकरणरूपवेदोपबृंहणतर्कोपादानाय सांख्यस्मृतिर्नादरणीयेति ।

यदि च वेदव्यतिरिक्तस्य शास्त्रशब्दमुख्यार्थत्वं भाष्यकारसम्मतं स्यात्, तर्ह्येवमत्र स न वक्ष्येदेव । किन्तु शास्त्रशब्दस्य वैयधिकरण्यमेवाश्रित्य । वेदशास्त्रयोरविरोधेनेत्यर्थ इत्येव वक्ष्येत् । तथार्थवर्णने सत्येव तदा शब्दस्वारस्यासिद्धेः। किञ्च यदि वेदव्यतिरिक्तशास्त्रसद्भावे सति वेदाख्यशास्त्रविरोधमात्रं तद्दूषणमित्युच्येत, तर्हि वेदव्यतिरिक्तत्वदभिमतशास्त्रान्तर्गतोपबृंहणादिविरुद्धतर्कस्य सत्तर्कत्वमापद्येत । न वेदमस्माकमपि तुल्यम् । उपबृंहणादीनामस्ममन्मते केवलवेदोपकरणमात्रत्वे तदनुमिततन्मूलभूतस्यैव तत्र प्रमितिजननद्वारा प्रवर्तकत्वलक्षणशास्त्रत्वाङ्गीकारेण उपबृंहणविरोधस्य वेदविरोधरूपतया विरोधाभावात् । न च त्वयाप्येवं वक्तुं शक्यम्, तथा सति उपबृंहणानां पृथक् शास्त्रत्वमिति त्वत्पक्षपरित्यागप्रसङ्गात् ।

ननु नवयमुपबृंहणादीनां श्रुतिनैरपेक्ष्येण पृथक् शास्त्रत्वं वदामः । किन्तु पुरुषबुद्धिमूलकशब्दप्रमाणेन अलौकिकार्थयोग्यतानिश्चयायोगात् पौरुषेयैस्स्मृत्यादिभिः अपौरुषं वेदमनुमाय तैरेव वेदैर्योग्यतां निश्चित्य, तन्निश्चयसहकृतैः स्मृत्यादिभिरेव वाक्यार्थो निर्णीयत इति तेषां श्रुतिसापेक्षत्वमङ्गीक्रियत एव । किन्तु स्मृत्याद्यर्थबोधे स्मृतीनामेव करणत्वं वेदसत्कृतार्थज्ञानविषयाप्रमात्वशङ्कानिरासमात्रेणैवोपयोगोऽङ्गीक्रियत इति अयमेव विशेषः ॥

तथा च स्मृतिविरुद्धतर्काणां तदप्रामाण्यशङ्कावारकश्रुतिविरोध एव पर्यवसानात्, नानुपपत्तिरिति चेन्मैवम् । स्मृत्याद्यनुमितश्रुतीनामप्रामाण्यशङ्कावारकत्वमात्राभ्युपगमे स्मृतिविरुद्धतर्कस्मृत्यनुमितश्रुत्योः भिन्नविषयत्वेन तस्य तर्कस्य वेदविरुद्धताया एव दुरुपपादत्वात् । न हि चैत्रवचनं प्रमाणमेवेति वचनं चैत्रोक्तार्थविशेषस्य अतथात्वग्राहकन्यायेन साकं साक्षाद्विरुध्यते । किञ्च-

**धर्मेप्रमीयमाणे** **हि** **वेदेन** **करणात्मना,**

आदौ वेदाः प्रमाणं स्मृतिरूपकुरुते स इतिहासैः पुराणैरित्यादिप्रमाणैर्वेदस्यैव प्रमाकरणतायाः स्मृत्यादीनामुपकारितामात्रत्वस्य च सिद्धतया स्मृतेः करणत्वस्य वेदानामुपकारितायाश्च तद्विपरीतत्वेन हेयत्वाच्च ॥

अपि च भ्रमप्रमासाधारण्येन प्रमाणान्तराप्राप्तार्थबोधकशब्दत्वं शास्त्रत्वमित्युक्तौ लौकिकवाक्येष्वतिप्रसङ्गेन तद्वारणाय प्रमाणान्तराप्राप्तार्थविषयक- प्रमाजनकशब्दत्वमेव शास्त्रत्वमित्यवश्यवक्तव्यतया, वेदामूलककेवलपौरुषेयवाक्यस्य अलौकिकार्थप्रमापकत्वमसंभावितमिति बाधज्ञानसत्त्वात्, घटमानयेति लौकिकविषयशब्दात् शाब्दबोधवत् अलौकिकार्थविषयपौरुषेयशब्दात् शाब्दबोधानुदयेन, स्मृत्यर्थबोधं प्रति स्मृतीनां कारणत्वासम्भवाच्च । नह्युन्मत्तवाक्यमप्रमाणमिति ज्ञानवतामुन्मत्तवाक्यात् शाब्दबोधो जायते ।

अथास्तु वा शाब्दबोधः, तथा पूर्वोक्तरीत्या लौकिकवाक्येऽतिव्याप्तिवारणाय प्रमात्वेन निर्णीयमानालौकिकार्थविषयकज्ञानजनकशब्दत्वमेव शास्त्रत्वमिति त्वया अवश्यमङ्गीकरणीयत्वेन तादृशज्ञानजनकतायाः पौरुषेयवाक्येष्वसम्भवात् स्मृत्यादीनां शास्त्रत्वासंभवाच्च ॥

अपि च शासनं च प्रवर्तनमिति प्रवर्तनस्यैव शास्त्रशब्दावयवार्थत्वेन भाष्यकारैरनुगृहीतत्वेन प्रमापकत्वस्य अवयवार्थत्वायोगात्, **शास्त्रं** **च** **वेदाख्याक्षरराशिरिति** भाष्ये वेदाख्याक्षरराशिसामान्ये शास्त्रशब्दप्रयोगात् तदन्तर्गतहुम्फडादिशब्देषु अलौकिकार्थप्रमापकत्वानङ्गीकारपक्षे अलौकिकार्थप्रमापकत्वस्य तत्साधारण्याभावेन रूढिप्रवृत्तिनिमित्तत्वायोगाच्च, अलोकिकार्थप्रमापकत्वस्य शास्त्रशब्दप्रवृत्तिनिमित्तत्वाङ्गीकारेण स्मृत्यादीनां शास्त्रत्वोपपादनप्रत्याशापि निरवकाशैव । **शास्त्रं** **च** **वेदाख्याक्षरराशिरिति** भाष्यकारैर्वेदेष्वेव शास्त्रत्वस्य नियमिततया शास्त्रशब्दरूढिनिमित्तं शास्त्रत्वं सकलवेदसाधारणमनितरसाधारणं चान्यदेवाश्रयणीयमिति स्मृतीनां तादृशशास्त्रत्वाभावात् तेषु शास्त्रत्वव्यवहारगौणताया दुरपवत्वाच्च ॥

नन्वेवं शास्त्रशब्दरूढिवृत्तिनिमित्ततया विवक्षितं सकलवेदसाधारणमनितरसाधारणं च शास्त्रत्वं किं जातिरुपाधिर्वा । न तावज्जातिः, श्रोत्रग्राह्यत्वापत्तेः । न चेष्टापत्तिः, इदं शास्त्रं न वेति सन्देहानुदयप्रसङ्गात् । अथ नाप्युपाधिः, विकल्पासहत्वात् । स किमखण्डः सखण्डो वा ! नाद्यः, अतिरिक्तपदार्थाङ्गीकारापत्तेः । नापि द्वितीयः, निर्वक्तुमशक्यत्वात्। न च लिङ्लोट्- तव्यप्रत्ययादिघटितवाक्यत्वमेव तत्, घटमानयेत्यादिलौकिकवाक्यस्यापि शास्त्रत्वापत्तेः । सिद्धपरवेदवाक्यानां शास्त्रत्वानापत्तेश्च । न च सिद्धपरवेदवाक्यानाम् उपासनादिकार्यपरवेदवाक्यैरेकवाक्यत्वाश्रयणान्न – दोषः, विधिप्रत्ययघटितालौकिकवाक्यत्वमेव शास्त्रपदप्रवृत्तिनिमित्तमित्यङ्गीकारात्, न घटमानयेत्यादौ अतिप्रसङ्गोपीति चेन्मैवम् ।
सिद्धब्रह्मपुराणामुपनिषदामुपासनवाक्येनैकवाक्यतायाः सूत्रकारानभिमतत्वेन तन्मते वेदान्तानां शास्त्रत्वाभावप्रसङ्गात् । न च तस्यापि तदभिमतिः शङ्क्या, ब्रह्ममीमांसाप्रथमसूत्रवैयर्थ्यापातात् । वेदान्तानां सिद्धे व्युत्पत्तिसमर्थनेन ब्रह्मपरत्वोपपादनेन शास्त्रारम्भघटकं हि तत् सूत्रम् । यदि वेदानां कार्यपरोपासनेन एकवाक्यता सूत्रकाराभिमता स्यात्, तर्हि कर्मपरवाच्यान्वितयूपारुण्यादिसिद्धद्रव्यगुणादिपरवाक्यानामिव उपासनवाक्यान्वितब्रह्मपरवाक्यानामपि विचारस्यारम्भणीयताया अनुपपत्त्यभावेन, प्रथमसूत्रपूर्वपक्षस्यैवानुत्थानात् तत्सूत्रवैयर्थ्यापत्तेदुर्वारत्वात् । तस्माच्छास्त्रपदप्रवृत्तिनिमित्तस्य निर्वक्तुमशक्यत्वात्, यत्र यत्र प्रामाणिकानां शास्त्रशब्दव्यवहारस्तावदन्यान्यतमत्वमेव, लाघवात् तादृशव्यवहारविषयतावच्छेदकतया सिद्धशक्तिविशेष एव वा शास्त्रशब्दप्रवृत्तिनिमित्तमित्यवश्याश्रयणीयत्वात् बाह्यादीनामपि शास्त्रशब्दमुख्यार्थत्वं दुरपह्नवमेवेति चेत्,

मैवम् । शास्त्रं च वेदाख्याक्षरराशिरिति भाष्यानुसारात् वेदत्वमेव शास्त्रशब्दप्रवृत्तिनिमित्तमिति सिद्धत्वेन शक्त्यन्तरादिकल्पनायोगात् । किन्नामवेदत्वमिति चेत्, अस्य चोद्यस्यत्वन्मतेऽपि तुल्यत्वेन तन्निर्वचनभरस्यास्मदसाधारणत्वाभावात् । तस्मात् वेदव्यतिरिक्तस्य शास्त्रत्वाभावात् **शास्त्रद्वेद्मि** **जनार्दनम्,** **तस्माच्छास्त्रं** **प्रमाणन्ते** **कार्याकार्यव्यवस्थिताविति** आचार्योपात्तवचनद्वये स्वरसतः प्रतीयमानयोः शास्त्रत्वेन जनार्दनविषययथावस्थितवेदनत्वेन कार्याकार्यव्यवस्थाविवेकत्वेन कार्यकारणभावयोरनुपपत्त्यभावेन तत्र शास्त्रपदलक्षणादिमतानामनुपपन्नतया वेदस्यैव शास्त्रत्वं नान्यस्येति, तद्वचनद्वयात् सिद्ध्यत्येवेति शास्त्रान्तर्भावेन सारासारविवेकस्य **असारमित्या**दिवचनस्य अलौकिक -साध्यसाधनादिलक्षणप्रकृतार्थविषययावत्प्रमाणसारनिष्कर्षकत्वसिद्धेर्नानुपपत्तिरिति।

एवं वचनद्वयेऽपि शास्त्रशब्दोक्तस्य वेदात्मकत्वस्य कार्यकारणभावबलात् प्रतीतावपि, तस्योन्नेयत्वेन अव्यक्तत्वात् तद्व्यक्तीकरणार्थमेव तृतीयवचनमुपात्तम् । तत्र हि शब्दब्रह्मशब्देन वेद एव हि प्रसिद्धिप्रचुरेण सुस्पष्टं वेद एवाभिधीयते । शास्त्रशब्दस्यापि वेदैकनिष्ठत्वेऽपि वेदविच्छास्त्रविदित्यादावन्यत्रापि लाक्षणिकप्रयोगप्राचुर्यात्, अस्ति तस्य सन्देहसहत्वं केवलब्रह्मशब्दस्यापि **वेदस्तत्त्वं** **तपो** **ब्रह्मेति** बहुष्वर्थेषु प्रयोगादस्ति सन्देहसहत्वम् । शब्दब्रह्मशब्दस्तु तादृशेतरसाधारण्यप्रसक्त्यभावात् सुस्पष्टं वेदबोधक एव ॥ तथा च वेदैकपरतादृशशब्दब्रह्मशब्दघटित प्रमाणोपादानस्य पूर्वोदाहृतवचनद्वयगतशास्त्रशब्दविशेषण निर्धारणार्थत्वेन तेन **भजेत्सारतमं** **शास्त्रमिति** शास्त्रशब्दार्थविशेषनिर्णयसिद्ध्या, शास्त्रस्य वेदव्यतिरिक्तत्वशङ्कयोत्थितस्य **असार**मित्यादिवचनं प्रकृतसारनिष्कर्षाधिकारसिद्धान्तसाधने न पर्याप्नोतीति पूर्वपक्षस्य मूलोन्मूलनं कृतमित्यनुसन्धेयम् ।

अथ सारतमव्यतिरिक्तसारादित्यागविधायकेन असारमित्यादिवचनेन **यत्सारभूतं**

**तदुपाददीतेति** सारसामान्योपादानविधायकतया प्रतीयमानवचनविरोधभ्रमवारणाय तदैकार्थ्यं दर्शयति – **इव्विडत्तिले, –** **अनन्तपारं** **बहुवेदितव्य**

**मल्पश्च** **कालो** **बहवश्च** **विघ्नाः** **।**

**यत्** **सारभूतं** **तदुपाददीत**

**हंसो** **यथाक्षीरमिवाम्बुमिश्रम्** **॥**

एन् किरश्लोकत्तिल् सारभूत मेन् गिरपदत्तालेप्रतिपन्नमान निरुपाधिकसारत्तै विषयीकरिक्किर् सारभूतशब्दमुपादेयमिति ॥

अयं भावः – अनन्तपारमिति श्लोके सारभूतशब्देन सारसामान्यं नाभिधीयते । तथा सति भूतशब्दवैयर्थ्यात् । किन्तु वास्तवसारत्वविशिष्टमेवाभिधीयते । शब्दस्य वास्तवसारत्वमर्थद्वारकम् । तथा च यच्छास्त्रं वस्तु- सत्ताप्रयुक्तसारत्ववद्विषयकं, तदेवोपाददीत नान्यदित्युक्तं भवति । वस्तुसत्ताप्रयुक्तं सारत्वं हि परार्थकैङ्कर्यतत्साधनसिद्धोपायादिरूपरहस्यत्रयार्थस्यैव सम्भवति । परार्थकैङ्कर्यस्यैव शेषभूतचेतनानां स्वतस्सिद्धताया **दासभूताः** **स्वतस्सर्व** इत्यादि- सिद्धत्वात्, **उपायोपेयत्वे** **तदिह** **तव** **तत्त्वं** **न** **तु** **गुणावि**ति भगवदुपायताया एव स्वतस्सिद्धत्वाच्च, कर्मज्ञानाद्युपायभावानामैश्वर्याद्युपेयभावानां च भगवत्संकल्पोपाधिकत्वेन स्वतस्सिद्धत्वाभावात् ।

न च चेतनस्वरूपस्यापि **इच्छात** **एव** **तव** **विश्वपदार्थसत्तेति** भगवदिच्छाप्रयुक्तत्वेन परार्थकैङ्कर्यस्यापि सोपाधिकसारत्वं शङ्क्यम् । लीलार्थभगवत्सङ्कल्पस्यैवात्र उपाधिशब्दार्थत्वात् । न हि चेतनस्वरूप प्रयोजकेच्छा लीलार्थसंकल्पान्तर्गता । स भगवान् पुरुषोत्तमः स्वमाहात्म्यानुगुणलीलाप्रवृत्तेः एतानि कर्माणि समीचीनानि एतानि चासमीचीनानि इति कर्मद्वैविध्यं विधायेत्यादिना पुण्यापुण्यादीनामेव लीलार्थभगवत्- संकल्पकल्पितत्वस्य भाषितत्वात्, त्रिविधचेतनानामपि भोगोपकरणत्वेन लीलोपकरणत्वासम्भवाच्च । यदि च बन्धानां लीलोपकरणत्वमेव स्वरूपं स्यात्, तर्हि मायाया इव चेतनानामपि लीलाविषयत्वं स्वरूपानुरूपमेवेति संसारस्योपादेयत्वमेव स्यात् ।

न च कैवल्यादीनां नित्यविभूत्यन्तर्गतत्वेन तेषां लीलार्थत्वाभावः शङ्क्यः, तेषां लीलान्तर्गतसंहारविशेषरूपात्यन्तिकप्रलयात्मकत्वेन तत्र लीलार्थताया दुरपह्नवत्वात् । परार्थकैमर्यादीनां तु परब्रह्मसंपत्तिरूपात्यन्तिकप्रलयातीतत्वेन युक्तस्तस्य लीलान्तर्भावः । न च स्वार्थानुभवादीनामपि लीलानन्तर्भावः शङ्क्यः, स्वार्थत्वस्य स्वरूपविरुद्धत्वादेव लीलान्तर्भावासिद्धेः । प्राप्ताप्राप्तविवेकेनैव हि निरुपाधिकत्वौपाधिकत्वयोर्निर्णयः कर्त्रधिकरणभाष्ये प्रदर्शितः । तस्मात् परार्थकैङ्कर्यतत्साधनादिकमेव निरुपाधिकसारमिति तद्विषयस्य सारतमशास्त्रस्यैवात्र सारभूतशब्देनाभिधानात् नानयोर्विरोध इति ॥

अथासारमित्यादिवचने असारशब्दस्य बाह्यादिविषयत्वभ्रमं वारयितुं बाह्यादीनामत्यन्तासारतया तदुपादानस्यैवाप्रसक्तत्वेन त्यागविधिकर्मत्वायोगात् विधीयमानत्यागकर्मपरासारशब्दवाच्यत्वानर्हत्वं बाह्यादीनां दर्शयति – बाह्या कुदृष्टिशास्त्रङ्गलसारङ्गलाकैयाले अनुपादेयङ्गलिति ॥

अयमर्थः – बाह्यकुदृष्टिशास्त्राणां सारसामान्यशून्यत्वात् **प्रयोजनमनुद्दिश्य** **न** **मन्दोपि प्रवर्तत** इति न्यायेन तत्प्रवृत्तेरेवासम्भवात् तानि स्वत एवानुपादेयानीति । तथा च स्वत एवानुपादेयानां क्ष्वेलकल्पतया निषेधायोगात् न सारसामान्यशून्यबाह्यादिग्रन्था वचनस्थासारशब्दविषया इति भावः । अत एव हि अनुगृहीतं संग्रहे – **श्रुतिपथविपरीतं** **क्ष्वेलकल्पमिति** । अत्र बाह्यकुदृष्टि शास्त्रशब्दे बाह्याश्च कुदृष्टयश्च शास्त्रं च बाह्यकुदृष्टिशास्त्राणि इति समासो द्रष्टव्यः । नोचेत् शास्त्रशब्दस्य अत्यन्तगौणत्वापातात् । न हि वेदविरुद्धानां शास्त्रशब्दवेदसम्बन्धगन्धो वाप्यस्ति येन तस्यौपाचिकत्वं वा स्यात् । किञ्च न **शब्दशास्त्राभिरतस्य** **मोक्ष** इत्यादिनान्यत्र निषिद्धानां व्याकरणादीनां त्यागस्योपादानस्य वात्राकथनेन न्यूनतापत्तेश्च तस्मात् बाह्यकुदृष्टिशब्दौ **या** **वेदबाह्यास्स्मृतयो** **याः** **काश्चन** **कुदृष्टयः** इत्युक्तबाह्यकुदृष्टिग्रन्थविषयौ, शास्त्रशब्दो वेदाङ्गशीक्षादिपरः । अनन्तरवाक्येवेदविति वेदस्योपात्तत्वात् वेदशब्दसमभिव्याहृतशास्त्रशब्दस्यशिक्षादिपरत्वस्वारस्यात् । तथा च बाह्यकुदृष्टिग्रन्थानां वेदाङ्गानां प्रतिपादकतासम्बन्धेन सारसामान्यशून्यत्वात् प्रयोजनार्थिनां तदुपादानस्यैवाप्रसक्तत्वात्, तत्त्यागो नात्र विधेय इति तेषामसारमित्यादिवचनगतासारशब्दान्तर्भावो न युज्यत इत्युक्तं भवति । ननु वेदाङ्गानां वेदोपकारकत्वेन तदुपादानप्रसक्तिरस्तीति चेन्न, तेनाकारेण तस्य पृथग्विधिनिषेधयोरयोगात् । वेदत्यागोपादानविधिभ्यामेव तयोरपि प्राप्ते तस्मात् स्वातन्त्र्येणानुपादेयत्वमेवात्र विवक्षितमिति नानुपपत्तिः ॥

अथासारमित्यादि वचनविवेचितांस्त्याज्योपादेयशास्त्रभागान् विशिष्य दर्शयन् प्रकृतग्रन्थविषयस्य रहस्यत्रयस्यैव सारतमत्वात् भजनीयतां निगमयति – वेदात्तिलित्यादिना ॥

अत्रेयं मूलवाक्यव्यवस्था-वेदत्तिल् पूर्वभागत्तिल् ऐहिकफलसाधनप्रतिपादकमान प्रदेशमत्यल्पमाकैयाले अनुपादेयम् । आमुकप्रतिपादकांश ऐहिकफलत्तिलतिशयित फलत्तेयुडैत्ताकैयाले शिलर्कु सारमेन्नलायिरुन्दते याकिलुं दुःखमूलत्वादिदोषदुष्टम् । आकैयाले अनुपादेयम् । आत्मतत्प्राप्तितत् साधनमात्रत्तै प्रतिपादिक्कुमंशमुं सारतरमायिरुन्ददेयाकिलुम् अत्यन्तातिशयितमान परमात्मानुभवसापेक्षर्क्कनुपादेयम् । परमात्मतत् प्राप्तितदुपायङ्गकै वेकियिडुं प्रदेशमुं सारतममाकैयाले विवेकिक्कुपादेयम् । अव्वंशत्तिलुं प्रधानप्रतितन्त्रमान तत्त्वहितङ्गक्किनुडै संग्रहमाकैयाले मिकवुं सारतममायिरुक्कुं रहस्यत्रयमुम् आकैयाले – बहुभ्यश्च महद्भ्यश्च शास्त्रेभ्योमतिमान्तरः। सर्वतस्सारमादद्यात्पुष्पेभ्य इव षट्पदः । एन् गिरपडिये इन्दरहस्यत्रयमुं मुमुक्षुवान इव्वात्मावुकु मिकवुमुपादेयमाकक्कडवतु इति ।

अत्र प्रथमवाक्येन वेदत्तिल् पूर्वभागत्तिल् ऐहिकफलसाधनप्रतिपादकमान प्रदेशमत्यल्पसारमाकैयाले अनुपादेयमित्यनेन वचने, **शास्त्रे** **असारं** **त्यजेदि**ति वाक्यं व्याख्यातम् । तत्र वेदत्तिलित्यनेन सप्तम्यन्यशास्त्रशब्दो व्याख्यातः । वेदत्तिलिति एतदुत्तरवाक्येष्यप्यन्वेति, पूर्वभागेऽपि ब्रह्मप्रतिपादकांशसद्भावमभिप्रेत्योक्तं प्रदेशमिति । अत एव हि उच्यते, **ये** **च** **वेदविदो** **विप्रा** **इति** । अत्र ऐहिकशब्देन प्राकृतभोगाः सर्वे विवक्षिताः **पादोस्येहाभवत्पुनः** **तमेवं** **विद्वानमृत** **इह** **भवती**त्यादिष्विहशब्देन प्रकृतिमण्डलबोधनात् । आह च भगवान् बादरायणः – **ऐहिकमप्रस्तुतप्रतिबन्ध** इति । तथा च, **श्रुतौ** **च** **प्रकृतिपुरुषभोगप्रापकांशो** **न** **पथ्यः** इत्युक्तमेवात्र विवृतं भवति । तत्र हि भूम्यन्तरिक्षादिप्राकृतदेशावच्छिन्नस्रक्चन्दनचन्द्रिकाद्यचेतन – भोगा अग्नीन्द्रपुत्रभार्यादिचेतनभोगाश्च उच्यन्त इति पूर्वमेवोक्तम् । अत्यल्पसारमाकैयाले इत्यनेन वचनस्थासारशब्दो व्याख्यातः । अयं भावः- असारशब्दस्य सारसामान्यशून्यपरत्वे तत्प्रवृत्तेरेवाप्रसक्तततया तन्निषेधायोगात् असारशब्दः स्वोत्तरपदार्थान्वययोग्यतानुसारेण अत्यल्पसारविषय एव । अत्यल्पसारस्य च अल्पसारादधःकोटित्वेन अल्पसाराधः कोटिविषयासारशब्दवाच्यत्वमपि तस्यैव युज्यते । तस्मादसारशब्दोत्यल्पसारभूतप्राकृतचेतनाचेतनभोगपर इत्येवाश्रयणीयमिति ॥

केचित्तु वेदत्तिलित्यादिकमल्पसारशब्दार्थ इति वदन्ति । तन्न, तथा सति अत्यल्पसारमाकैयाले इत्याचार्यसूक्तिविरोधात् । अत्यल्पसारशब्देन हि अल्पसाराज्जघन्यकोटिरेव स्वरसतोवगम्यते, नाल्पसारकोटिः । अतिशब्दविरोधात् । यद्यत्राल्पसारांशविषयकत्वमेवाचार्याणामभिप्रेतं स्यात् तदा मौलाल्पसारशब्दे अतिशब्दप्रक्षेपः किमर्थस्यात् । प्रत्यभिज्ञाभञ्जको हि सः निरर्थकः प्रक्षेपः । तस्मादसारशब्दव्याख्यानमेवैतत् ॥

अथाल्पसारं त्यजेदिति वाक्यविषयं दर्शयति – आमुष्मिकप्रतिपादकांश ऐहिकफलत्तिलतिशयितफलत्तैयुडैत्ताकैयाले शिलर्कुसारमेन्नलायिरुन्दतेयाकिलुं दुःखमूलत्वादिदोषदुष्टमिति द्वितीयवाक्येन ॥ अत्र आमुष्मिकप्रतिपादकांशमित्यनेन कैवल्यपरभागोभिधीयते, यस्यैव ऐश्वर्यापेक्षया अतिशयितत्वात् । केषाञ्चित् सारत्वेन प्रतीयमानत्वात् ।

**क्लेशोधिकतरस्तेषामव्यक्तासक्तचेतसाम्** **।**

**अव्यक्ताहि** **गतिर्दुःखं** **देहवद्भिरवाप्यते** **॥**

इत्यादिना दुःखमूलत्वादिदोषसिद्धेश्च । तथा च केषाञ्चित् भ्रान्तानां कैवल्यकामानां कैवल्यस्य सारत्वप्रकारकभ्रमविशेष्यत्वेऽपि, निरवधिकदुःखमूलत्वादिदोषदुष्टत्वात् तस्य वस्तुतो विद्यमानमपि ऐश्वर्यापेक्षया किञ्चिदाधिक्यम् अकिञ्चित्करमेवेति प्राकृतभोगवदेव तदपि त्याज्यमेवेति ॥ अत्र शिलर्क्किति कैवल्यपरविषयकानादरोक्तिस्तेषां निन्द्यताज्ञापनार्था । सारमेन्नलायिरुन्दतेयाकिलुमिति केषाञ्चित् सारत्वेन प्रतीयमानत्वोक्त्या प्रामाणिकानां तस्य सारत्वं नेष्टमिति गम्यते । अत एव हि **सर्वं** **तदूषजलजोषमहं** **जुषेये**ति अल्पसारत्वमेव प्रामाणिकैस्तस्य प्रदर्शितम् ॥

अत्र केचिदिदं वाक्यं सारशब्दविषयप्रदर्शनपरमिति वदन्ति । तदसत्, तथा सति शिलर्कुसारमायिरुन्दतेयाकिलुमित्याचार्य सूक्तिस्वारस्यविरोधस्य दुष्परिहरत्वात् । ऊषजलप्रायत्वेन प्रामाणिकैरुक्तस्य सारशब्दार्थत्वायोगाच्च ॥

अथ सारं त्यजेदिति वाक्यविषयं दर्शयति – आकैयाले अनुपादेयम्, आत्मतत्प्राप्ति साधनमात्रत्तै प्रतिपादिक्कुमंशमुमिति तृतीयवाक्येन । अत्र आकैयालित्यनेन दुःखमूलत्वादिदोषदुष्टत्वं परामृश्यते, दुःखमूलत्वादिदोषदुष्टत्वादेवेत्यर्थः । आदिशब्देन स्वरूपविरुद्धत्वाति शयत्वादिकमभिप्रेतेम् । आत्मतत्प्राप्तीत्यत्र आत्मशब्देन **आत्मा** **वा** **अरे** **द्रष्टव्य** इत्युक्त आत्माविवक्षितः। निरुपाधिकात्मशब्दस्य तत्रैव मुख्यवृत्तताया भाषितत्वात् । अत्र केवलात्मशब्देन परमात्मनिर्देशो मैत्रेयात्मविद्याज्ञापनार्थः । **आत्मा** **अरे** इत्यादिना तत्र तथानिर्देशात् । अत्र तद्विद्याज्ञापनं च स्वार्थानुभवलक्षणमोक्षसद्भावज्ञापनार्थम् । तत्र **नवा** **अरे** **पत्युः** **कामाय** **पतिः** **प्रियो** **भवति** **आत्मनस्तु** **कामाय** इत्यात्मानन्दायैव परमात्मश्रवणमननानां विहिततायाः कल्पान्तरे भाषितत्वेन, तद्विद्यायाः स्वार्थानुभवार्थत्वेन सिद्धत्वात् । स्वानुभवार्थपरमात्मकर्मकप्राप्तितत्साधनादिपरभागस्यापि कैवल्यपरभागतुल्यत्वात् तद्वदनुपादेयमेवेत्युक्तं भवति ।

ननु कथं स्वात्मानुभवस्य कैवल्यवद्दुःखमूलत्वमितिचेत् उच्यते । स्वार्थानुभवपराणां स्वकर्तृकपरमात्मकर्मकानुभवानन्दरूपस्वसुखस्यैव निरतिशयप्रियतया परमात्मनोपि तदर्थतयैवेष्टताया **आत्मनस्तु कामाये**त्यभ्याससिद्धत्वेन, भगवतो निरतिशयप्रियत्वाभावात् । भगवति निरतिशयप्रीतिविधुराणां च स्वयमुपस्थितस्य स्वीकार एवेति लघुसिद्धान्तश्रुतप्रकाशिकायां भगवद्वरणीयत्वाभावस्यानुगृहीतत्वात् भगवद्वरणानर्हाणां च तेषां कैवल्यार्थ्यविशिष्टत्वेन तद्भोगस्य कैवल्यवद्दुःखमूलत्वसिद्धिरनिवार्यैवेति ॥

अत्र केचित् – आत्मतत्प्राप्तीत्यादेः कैवल्यपरत्वमाश्रित्य सारतरशब्दविषयतामिच्छन्ति, तदसत् । अतिगर्ह्यस्य कैवल्यस्य सारतरत्वायोगात् । निरुपपदात्मशब्दस्य परमात्मपरत्वस्वारस्यविरोधाच्च । कैवल्यभागस्य सारतरत्वे रहस्यत्रयस्य भजनीयकोट्युत्तीर्णत्वापाताच्च । तस्माद्यथोक्त एवार्थः। अत्र सारत्वानुक्तिस्तु तस्यानुक्तिसिद्धत्वाभिप्रायेण पूर्ववाक्ये केषाञ्चित् सारत्वेन प्रतीयमानस्य वस्तुतोसारस्योक्तत्वात्, उत्तरवाक्ये सारतराभिधानाच्च मध्यवाक्यस्य सारविषयताया अनुक्तिसिद्धत्वात् । अस्यैव सारतरविषयत्वपक्षेतु सारविषयं वाक्यं मृग्यमेव । न च पूर्ववाक्यस्य सारविषयत्वं युक्तम् । तस्य वस्तुतस्सारत्वे केषाञ्चित् सारत्वेन प्रतीयमानत्वोक्तिविरोधात् । न हि वस्तुतः सारं केषाञ्चिदेव सारत्वेन प्रतीयते, येन तथोक्तिरुपपद्येत । तस्माद्यथोक्त एवार्थः ।

अथ सारतरं त्यजेदितिवाक्यविषयं दर्शयति – सारतरमायिरुन्दतेयाकिलुम् अत्यन्तातिशयितमानपरमात्मानुभवसापेक्षनुक्कु अनुपादेयम् । परमात्मतत्प्राप्तितदुपायङ्गकै वेकियिडुं प्रदेशमुमिति तूरियवाक्येन । अत्रा**त्यन्तातिशयितपरमात्मानुभवे**त्यनेन सातिशयपरमात्मानुभवेत्यनेन सातिशयपरमात्मानुभवसद्भावो ज्ञाप्यते । परमात्मानुभवशब्देन परमात्मकर्मकानुभवो विवक्षितः । परमात्मकर्तृकचेतनानुभवो नाम शेषभूतचेतनवस्त्वाहितातिशयभाक्त्वमेव । तथा च कैङ्कर्यमेव परमात्मानुभवशब्देनोक्तं भवति ।

ननु कथमनुभवशब्देन कैङ्कर्यमुच्यत इति मावोचः । अनुभाव्यवस्तुस्वरूपानुगुण्येन अनुभवानां भिन्नभिन्नत्वात् । हारमनुभवतीत्युक्ते कण्ठेधारणं, गृहमनुभवतीत्युक्ते वासः, क्षेत्रमनुभवतीत्युक्ते तत्फलभाक्त्वं, दासमनुभवतीत्युक्ते तदाहितातिशयभाक्त्वं चानुभवशब्देनैव प्रतीयते । तस्मादत्रानुभवशब्देन कैङ्कर्यवचनं युक्तमेव । तत्र सातिशयपरमात्मानुभवरूपं कैङ्कर्यन्नाम स्वार्थकैङ्कर्यमेव । अत्यन्तातिशयितपरमात्मानुभवरूपं कैङ्कर्यन्नाम केवलपरार्थकैङ्कर्यमेव । तत्र यत्सातिशयपरमात्मानुभवरूपस्वार्थ – कैङ्कर्यं, तदत्यन्तातिशयितपरमात्मानुभवशब्दितपरार्थकैङ्कर्यसापेक्षाणानुपादेयमेव । तदेव स्वार्थकङ्कर्यं वचने सारतरशब्देनोच्यते । तदाह- **सारतरमायिरुन्दतेयाकिलुम्** **अत्यन्तातिशयितपरमात्मानुभवसापेक्षर्कु** **अनुपादेयम्** **।** **परमात्म** **तत्** **प्राप्ति** **तत्** **साधनङ्गकैवेकियिडुं** **प्रदेशमुमिति** **।** अत्यन्तातिशयिनोयः परमात्मानुभवः परार्थकैङ्कर्यमित्यर्थः । **तत्** **सापेक्षर्** – भगवन्निर्हेतुककटाक्षविषयीकृता उत्तमाधिकारिणः, तेषामत्यन्तातिशयितत्वरहितकेवलपरमात्मप्राप्तितत्साधनप्रतिपादकांशा अनुपादेयाः, स्वार्थकैङ्कर्यतत्साधनप्रपत्त्यादिप्रतिपादकांशास्त्याज्या इत्यर्थः ॥

केचित्तु परमात्मतत्प्राप्त्यादिप्रतिपादकांशस्य सारतमशब्दार्थत्वं मन्यन्ते, तदयुक्तम् । तथा सति रहस्यत्रयस्य वक्ष्यमाणस्य सारतमत्वासिद्ध्या विवक्षितवैपरीत्यापातात् । अत्यन्तातिशयितपरमात्मानुभवेत्यनेन व्यञ्जितस्य सातिशयपरमात्मानुभवस्य त्यागोपादानयोरकथने नन्यूनतापाताच्च । न च परमात्मानुभवस्य कैवल्यव्यावृत्तिसिध्यर्थमेव अत्यन्तातिशयितेति विशेषणमिति वाच्यम् । परमात्मानुभवशब्देनैव तद्व्यावृत्तिसिद्धेः, परमात्मानुभवसापेक्षाणामात्मानुभवोऽनुपादेय इत्युक्त्यैव सामञ्जस्ये अत्यन्तातिशयितेति विशेषणोपादानस्यानर्थक्यात् । तस्माद्यथोक्त एवार्थः ।

अथ सारतमं भजेदिति वाक्यविषयं दर्शयति – सारतममाकैयाले विवेकिक्कुपादेयम् अव्वंशत्तिलुं प्रधानप्रतितन्त्रमान तत्त्वहितपुरुषार्थङ्गकिनुडैय संग्रहमिति पञ्चमवाक्येन ॥ अत्र अव्वंशत्तिलुमित्येतन्न सप्तम्यन्तं, किन्तु पञ्चम्यन्तं तदंशादपीत्यर्थः । अत्र तच्छब्देन स्वार्थकैङ्कर्यप्रतिपादकांशः पूर्ववाक्यप्रतिषिद्धः परामृश्यते । तथा च स्वार्थकैङ्कर्याद्यपेक्षया ये प्रधानप्रतितन्त्रार्थाः परार्थकैङ्कर्यतत्साधनसिद्धोपायादिरूपास्तत्त्वहितपुरुषार्थाः, तेषां संग्रहरूपं रहस्यत्रयमेव सारतमत्वात् विवेकिनामुपादेयमित्यर्थः ।

अथ ननु प्रतितन्त्रभूतपरार्थकैङ्कर्यादिरूपतत्त्वहितपुरुषार्थसंग्राहकशब्दस्य सारतमत्वात् भजनीयत्व मन्येषां वर्जनीयत्वंचैतावतोक्तं भवति । तावता प्रकृतग्रन्थविषयस्य रहस्यत्रयस्य किमायातमित्याकाङ्क्षायां, रहस्यत्रयस्य सारतमत्वप्रयोजनकधर्मवत्त्वादेव सारतमत्वं सिद्धमित्याह **आकैयाले** **मिकवुं** **सारतममायिरुक्कुंरहस्यत्रयमिति** **।** **आकैयाले** -अत एवेत्यर्थः । अत्यन्तातिशयितपरमात्मानुभवशब्दितपरार्थकैङ्कर्यादिरूप – प्रधानप्रतितन्त्रसंग्रहादेवेति यावत् शिष्टं स्पष्टम् ।

ननु वेदे सारासारविवेकवत् रहस्यत्रयेऽपि सारासारविवेक आवश्यकः। अष्टाक्षरस्य सर्ववेदमूलत्वस्य प्रमाणसिद्धत्वेन असाराल्पसारांशानामपि अष्टाक्षरे सत्त्वादिति शङ्कायामाह – **मिकवुं** **सारतममायिरुक्कुं** **रहस्यत्रयमि**ति । अत एव **केवलं** **सारतममायिरुक्कुमित्येतावन्नो**क्तम् । रहस्यत्रये सर्वांशावच्छेदेनाप्यत्यन्त सारात्मकत्वात्तत्र विवेचनीयसाराद्यंशो नास्तीति भावः । एवं रहस्यत्रयस्य भजनीयताप्रयोजकं सारतमत्वं साधितम् । अथ ततस्तदुपादेयतान्निगमयति – **आकैयालित्यादिना** । स्पष्टोर्थ इति सर्वमवदातम् ॥

**श्री** **श्रीनिवासदासेन** **श्रीभूतपुरवासिना** **।**

**रचितावर्धतामेषा** **सारनिष्कर्षटिप्पणी** **॥**

**श्रीमद्वेङ्कटलक्ष्मणार्ययमिने** **नमः**
