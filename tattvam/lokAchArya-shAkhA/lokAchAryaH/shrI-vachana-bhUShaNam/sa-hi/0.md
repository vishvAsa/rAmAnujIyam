+++
title = "०"
+++

***
## लघुप्रस्तावः ।

विदितमेव सर्वेषां श्रीवैष्णवसम्प्रदायनिष्ठानां यदिदं श्रीवचनभूषणाख्यं रहस्यं सर्वेष्वपि सम्प्रदायग्रन्थेषु श्रेष्ठतममिति । यद्यप्यस्य बृहत्प्रस्ताव एतद्व्याख्यातृभिः श्रीमद्वरवरमुनिभिः प्रणीतो विराजतेऽस्यादौ तथापि बहूनां सहृदयानां प्रार्थनेनास्मिन् विषये किञ्चिल्लिख्यते-

**'असारमल्पसारं च सारं सारतरं त्यजेत् । भजेत् सारतमं शास्त्रं रत्नाकर इवामृतम् ॥'**

इत्यस्य श्लोकस्य सारतमतया प्रतिपाद्यं शास्त्रमिदमेवेति ज्ञायते । तथाहि-असारमित्यनेन ब्रह्मादिस्तम्बपर्यन्तैहिकामुण्डिकसुखप्राप्तय उपायोपेयप्रतिपादकं शास्त्रं बोध्यम् । अल्पसारमित्यनेनात्मानुभवरूपकैवल्यात्मकमुक्तिप्रतिपादकं शास्त्रं वेद्यम् । सारमित्यनेन कर्मज्ञानसहकृतभक्तिरूपोपायप्रतिपादकं शास्त्रं बोध्यम् । सारतरमित्यनेन स्वगतस्वीकाररूपप्रपत्त्युपायप्रतिपादकं शास्त्रं वेद्यम् । एतच्चतुष्टयं चाहंकारगर्भितात्मभिः स्वतन्त्रात्मवेदिभिरनुष्ठेयत्वात् फलाविनाभावे संशयग्रस्तमिति हृदयालुभिस्त्याज्यमित्युक्तम् । सारतममित्यनेन परगतस्वीकाररूपप्रपत्त्युपायप्रतिपादकं शास्त्रमिति ज्ञायते । तच्च शास्त्रमिदमेवेति लोकाचार्यैरुद्घुष्यते । तत्तथैवावगम्यतेऽस्माभिरपि-यतोऽस्मिन् शास्त्रे आत्मस्वरूपयाथात्म्यात्यन्तपारतंत्र्यविद्भिः पूर्वैः सूरिभिराचार्यैश्च कठवल्ल्युपनिषत्प्रतिपादितमार्जारकिशोरन्यायेन 'यमेवैष वृणुते तेन लभ्यः' इत्यादिना परगतस्वीकारात्मकप्रपत्तिरेवाविलम्बेन देहांते भवबंधात्मकमोक्षप्रदातृतयाऽङ्गीकृत्यानुष्ठिता च दरीदृश्यते । अतस्तदनुयायिभिः सर्वैरस्माभिरपि लुप्तसर्वधर्मेऽस्मिन् कराले कलियुगेऽविलम्बेन भगवल्लाभायेदमेव शास्त्रमधीत्य तन्निष्ठावद्भिर्भवितव्यमिति ।

एतच्च मणिप्रवालनामकद्राविडसंस्कृतमिश्रितभाषया लिखितं मूलं कारुणिकस्तत्रभवद्भिः श्रीमद्गोवर्द्धनरङ्गाचार्यस्वामिभिस्तद्भाषाऽनभिज्ञानामप्यविहानये गैर्वाण्या वाण्याऽनूदितममुद्रितपूर्वञ्च । बहुभिः सहृदयैः प्रार्थिताः श्रीराजगोपालामठाधीश्वरश्रीमन्महंतश्रीर्गदाधररामानुजस्वामिनो बहुधनव्ययेन भाषावेदिभिर्विद्वद्भिः परिष्कृत्य रमणीयनिर्णयसागराक्षरसाक्षरैः सुस्निग्धपत्रेष्वंकयित्वा प्राकाश्यं नीतम् ।

अन्यच्चैतन्महद्वैभवप्रतिपादकाः श्लोकाः-

एतद्व्याख्यातृभिः श्रीशैलेशदयापात्रैर्धीभक्त्यादिगुणार्णवैर्विश्वविदितविशदतमज्ञानैः श्रीमद्रम्यजामातृमुनींद्रैः कात्स्न्र्येन संस्कृतवेदस्य द्राविडवेदोद्धरणे सूत्रं पातयित्वोपसंहृतशेषावताराणां श्रीभगवद्रामानुजाचार्याणां हृदयभूतैः कार्त्स्न्येन द्राविडवेदोद्धारकै रष्टदिग्गजप्रतिष्ठातृभिरहरहरनुसंधेयतया प्रणीतोपदेशरत्नमालाख्यप्रबंधे परिदृश्यन्ते ।

ते यथा:---
> १. को वा प्रबन्ध इह लोकगुरुप्रवर्यैः सादृश्यमेति सकलेष्वपि वाङ्मयेषु । तत्रापि किं वचनभूषणतुल्यमन्यद् ग्रंथोऽस्ति नो वनभुवीति विनिश्चितं वेहि सत्यम् ॥
> २. प्राचां प्रपत्तिपदवीमयतद्गुरूणां रोचिष्णुना वचनरत्नकदंबकेन । यत्कृतोऽयमखिलार्थ हितस्ततोऽभूत् तेनाभवद्रचनभूषणनाम तस्य ॥
> ३. भूषणं वारिराशेस्तु धार्यं सदा हृदि सतामभिधेयरत्नम् । ये तत्प्रदर्शितपथेन च संचरंति यः कोऽपि संभवति चेद्विरलो हि तज्ज्ञः ॥
> ४. उग्राद्भवाब्धिकुहरादुतमुत्तितीर्षा जायेत वो यदि जनाः सदुपाय एषः । आलोच्यतां वचनभूषणमात्मनीनं तिष्ठीयतां च नियमेन तदुक्तिमार्गे ॥
> ५. ये देशिकादधिगतान्युपदेशवर्त्मान्यासज्ज्य चेतसि तदाचरितुं यतते । ते यततो वचनभूषणगूढमर्थं नैवाचरंति परिशील्य हि कस्य हेतोः ॥
> ६. संप्रदायसुधिया सततोपलाल्या लभ्येत चेद्वचनभूषणचारुटीका । सा व्यञ्जयंती सकलमस्य पदार्थजातं मध्यस्थयैव दशया ननु भावनीया ॥
> ७. वाचा वदामि यदि वाचनभूषणीयाः सार्थाः स्मरामि यदि ता मनसा ममेमाः । आर्याः कथं नु भवतां मनसि प्रथेरन् भूम्ना धियो हि विषयातिशयावगाहः ॥

गच्छतः स्खलनं नित्यमिति न्यायेनास्मिन् मुद्रणे कानिचित्स्खलित्यानि यद्युपलभ्येरन् तथापि 'क्षमाशीला हि साधवः' इति न्यायात् क्षमाविषयाण्येव स्युः ।

***
## अनुक्रमणिका ।

| विषयः                           | पृष्ठांकाः |
|:--------------------------------| :---: |
| अस्यादावनुसंधेयश्लोकाः          | १ |
| उपोद्घातः...                    | ३ |
| वेदार्थनिर्णयप्रकरणम्           | १४ |
| पुरुषकारवैभवः ....              | २८ |
| उपायवैभवः                       | ६७ |
| उभयसाधारणवैभवः                  | ७८ |
| अधिकारिशोधनम् ......            | ८४ |
| उपायान्तरदोषप्रकरणम् ....       | १०१ |
| सिद्धोपायाधिकारप्रकरणम्         | १५६ |
| सिद्धोपायनिष्ठानां वैभवप्रकरणम् | १६७ |
| प्रपन्नदिनचर्याप्रकरणम् ....    | १८० |
| सदाचार्यलक्षणप्रकरणम्           | २३४ |
| सच्छिष्यलक्षणप्रकरणम् ....      | २५६ |
| भगवन्निर्हेतुकविषयीकारकरणम्     | २६७ |
| निर्हेतुककृपावैभवप्रकरणम् ....  | २९० |
| चरमप्राप्यप्रापकप्रकरणम्        | ३०५ |

***

> श्रीशैलेशदायापात्रं धीभक्त्यादिगुणार्णवम् । यतीन्द्रप्रवणं वन्दे रम्यजामातरं मुनिम् ॥
> लक्ष्मीनाथसमारम्भां नाथयामुनमध्यमाम् । अस्मदाचार्यपर्यन्तां वन्दे गुरुपरंपराम् ॥
> यो नित्यमच्युतपदांबुजयुग्मरुक्मव्यामोहतस्तदितराणि तृणाय मेने । अस्मद्गुरोर्भगवतोऽस्य दयैकसिन्धो रामानुजस्य चरणौ शरणं प्रपद्ये ॥
> माता पिता युवतयस्तनया विभूतिः सर्वं यदेव नियमेन मदन्वयानाम् ॥ आद्यस्य नः कुलपतेर्वकुलाभिरामं श्रीमत्तदंघ्रियुगलं प्रणमामि मूर्ध्ना ॥
> भूतं सरश्च महदाह्वयभट्टनाथश्रीभक्तिसारकुलशेखरयोगिवाहान् । भक्तांघ्रिरेणुपरकालयतीन्द्रमिश्रान् श्रीमत्परांकुशमुनिं प्रणतोऽस्मि नित्यम् ॥
> लोकगुरुं गुरुभिः सह पूर्वैः कूरकुलोत्तमदासमुदारम् । श्रीनगपत्यभिरामवरेशं दीप्रशयानगुरुं च भजेऽहम् ॥
> पिल्लान्पिळ्ळै लोकाचार्यं वन्दे कृष्णपादस्य सूनवे । संसारभोगिसंदष्टजीवजीवातवे नमः ॥
> लोकाचार्यकृपापात्रं कौण्डिन्यकुलभूषणम् । समस्तात्मगुणावासं वन्दे क्रूरकुलोत्तमम् ॥
> नमः श्रीशैलनाथाय कुन्तीनगरजन्मने । प्रसादलब्धपरमप्राप्यकैंकर्यशालिने ॥
> लोकाचार्यपदांभोजराजहंसायितांतरम् । ज्ञानवैराग्यजलधिं वन्दे सौम्यवरं गुरुम् ॥
> श्रीजिह्वावदधीशदासममलमशेषशास्त्रविदम् । सुंदरवरगुरुकरुणाकन्दलितज्ञानमन्दिरं कलये ॥
> पुरुषकारवैभवं च साधनस्य गौरवं तदधिकारिशोभनं सतां च सद्गुरूक्तिसेवनम् । हरिदयामहेतुकीं गुरोरुपायतां च यो वचनभूषणेऽब्रवीद्गुरुं तमाश्रये ॥
> सांगान्विलिख्य द्रविडसंस्कृतरूपवेदसारार्थसंग्रहमहारसवाक्यजातम् । सर्वज्ञलोकगुरुनिर्मितमार्यभोग्यं वंदे सदा वचनभूषणदिव्यशास्त्रम् ॥
> आकण्ठोत्कण्ठवैकुण्ठप्रियाणां कण्ठभूषणम् । गुरुणा जगतामुक्तं व्याप्तं वचनभूषणम् ॥
> लोकाचार्यकृते लोकहिते वचनभूषणे । तत्त्वार्थदर्शिनो लोके तन्निष्ठाश्च सुदुर्लभाः ॥
> जगदाचार्यरचिते श्रीमद्वचनभूषणे । तत्त्वज्ञानं च तन्निष्ठां देहि नाथ यतीन्द्र मे ॥

***
## उपोद्घातः

अष्टाक्षरीमंत्रः सकलवेदानां सारः । तत्र प्रणवनमःनारायणायेति पदत्रयप्रतिपाद्यस्यानन्यार्हशेषत्वानन्यशरणत्वानन्यभोग्यत्वरूपस्याकारत्रयस्य सर्वात्मसाधारणत्वात् 'यत्रर्षयः प्रथमजा ये पुराणाः' इति श्रुत्युक्तनित्यसूरिवत् शुद्धसत्त्वमये परमपदे नित्यासंकुचितज्ञाना निरंतरभगवदनुभवजनितनिरतिशयानंदतृप्ताः संतः स्थातुं योग्या भवंति, तथापि 'अनादिमायया सुप्तः' इत्युक्तप्रकारेण तिलतैलवद्दारुवह्निवद् दुर्वेिवेच्यत्रिगुणदुरत्ययानादिभगवन्मायातिरोहितस्वप्रकाशेषु अनाद्यविद्यासंचितानंतपुण्यापुण्यकर्मानुगुणसुरनरतिर्यक्स्थावरयोनिषु पर्यायेणानेकवारं जनित्वा देहात्माभिमानस्वातंत्र्यान्यशेषत्वरूपगर्तेषु पतित्वा तत्तदनुगुणसाध्यसाधनेष्वत्यंतमवगाह्य यत्किंचिदवलंबनेन व्यावृत्तिव्रतमारोप्य प्राप्तशेषिणः परमप्राप्यप्रापकभूतात् अत्यंतविमुखेषु गर्भजन्मबाल्ययौवनवार्धक्यमरणनरकरूपास्ववस्थासु सप्तसु निरंतरविततविविधदुःखान्यनुभूय संचरत्स्वेतेषु संसारिचेतनेषु येषां केषांचिज्जायमानकालभगवत्कटाक्षविशेषेण रजस्तमोऽभिभवे सत्त्वोद्रेके मोक्षरुच्युत्पत्तावपि तत्त्वहितपुरुषार्थान्यथार्थत्वेन ज्ञात्वैवोज्जीवनं भवति, तेषां शास्त्रेण ज्ञाने संपादिनीये शास्त्रेषु प्रधानभूतस्य वेदस्य 'अनंता वै वेदाः' इत्यनंतत्वेन स्वार्थनिर्णये सर्वशाखाप्रत्ययन्यायादिसापेक्षत्वेनाल्पमतीनां तदवगाहनेनार्थनिर्णयस्य दुष्करत्वात्, तादृशवेदपारगैः स्वयोगमाहिमसाक्षात्कृतपरावरतत्त्वविभागैः परमर्षिभिः प्रणीतेषु वेदोपबृंहणस्मृतीतिहासपुराणेषु च सारासारविवेकचातुर्यमंतरेण तात्पर्यांशस्य दुर्ज्ञेयत्वात्, तद्विलक्षणस्य संसारिचेतनोज्जीवनकामेन सर्वेश्वरेण स्वयमाचार्यभूतेन प्रकाशितस्य सकलवेदसारभूतस्य रहस्यत्रयस्यातिमहत्त्वान्निगूढार्थकत्वात्, भगवदाकस्मिककटाक्षविशेषेणाज्ञानशून्यपरमभक्तिरूपज्ञानं प्राप्तैः सकलवेदशास्त्रतात्पर्यं करतलामलकवत्साक्षात्कृतवद्भिः परांकुशपरकालप्रभृतिदिव्यसूरिभिः प्रणीतानां द्राविडवेदांगोपांगानां सर्वेषामर्थदर्शनस्य परिमितानां दुष्करत्वाच्च चेतनानां स्वरूपच्युतिरेव स्यादिति दिव्यसूरिनियुक्तकटाक्षेण लब्धदिव्यज्ञानाः नाथमुनिप्रभृतयः सत्संप्रदायसिद्धाः सकलशास्त्रनिपुणाः परमदयालवः पूर्वाचार्यास्तेषु वेदादिष्वर्थान् संगृह्य मंदमतीनां सुग्रहणाय प्रबंधीकृत्योपदिदिशुः । तथैव संसारिचेतनप्रच्युतिमसहमानपरमकृपया तदुज्जीवनाय स्वयमपि बहुप्रबंधानुक्त्वा कृष्णपादलोकाचार्यः आचार्यपरंपराप्राप्तेष्वर्थेषु तैर्गौरवातिशयेन रहस्यत्वेनोपदिष्टान् दुर्लभस्वभावत्वाच्चेतः स्वेनाप्यप्रकाशनेन गोपितान् सर्वानर्थविशेषान् पश्चात्त्नानां चाप्राप्तिर्न स्यादिति स्वकृपातिशयोपरि भगवता स्वप्ने नियमितत्वाच्च वचनभूषणरूपैतत्प्रबंधमुखेन प्रकाशयामास । तथाहि-वरदराजस्वामी स्वनिर्हेतुककृपया मणपाकग्रामे वर्तमानस्य नंबियाररिति कस्यचिच्छ्रीवैष्णवस्य विशेषकटाक्षं कृत्वा शरणभूतान् कांश्चिदर्थविशेषान् स्वयमेव स्वप्ने उक्त्वा भवान्नदीद्वयमध्ये तिष्ठतु पुनरपि भवत एतदर्थविशेषान् सर्वान्विशदतया तत्र वयं ब्रूम इत्यभ्यधात्, तच्छ्रुत्वा सोऽप्यत्रागत्य स्वामिनं सेवमानः स्वस्य तत्र पूर्वमुपदिष्टानर्थविशेषानतिरहस्यतयाऽनुसंधान एकांते कस्मिंश्चिद्देवमंदिरेऽवर्तत । तदानीमेकस्मिन् दिवसे श्रीपादांतरंगैर्ज्ञानाधि-कैः सह लोकाचार्यः तस्मिन् मंदिरे यादृच्छिकमागत्य तस्य स्थानस्यैकांतत्वात्तेषां तेषां रहस्यार्थानुपदिशन्नतिष्ठत् । तदा भगवता स्वस्योपदिष्टरूपत्वात्सोऽतीव विस्मितः सन् ततो बहिर्निर्गत्याऽऽगत्य लोकाचार्यचरणयोर्निपत्य स एव किं भवानित्यपृच्छत्, तत्किमिति तेन पृष्टो नंबियारः वरदराजस्य स्वस्यैतदर्थप्रसादप्रकारं श्रीरंगगमननियमनप्रकारं पुनस्तत्रैव विशदतया वयं ब्रूम इत्युक्तप्रकारं च व्यजिज्ञपत्, तच्छ्रुत्वा सोऽतीव हृष्टस्तमप्यंगीचक्रे, सोऽपि तस्यातीवांतरंगस्सन्नवर्तत । तस्मिन्काले भगवान् रङ्गनाथः स्वप्ने आगत्यैतदर्थानामरक्षणार्थं प्रबंधीकरणाय लोकाचार्यं भवानित्याज्ञापयामास, सोऽपि भगवन्निर्देशप्रकारं निवेदितवान्, तर्हि तथा कुर्यामिति मनसि विचार्यानंतरममुं प्रबन्धं निर्ममे इति प्रसिद्धम् । यथा रत्नमधुरं भूषणं रत्नभूषणमित्यभिधीयते तथा पूर्वाचार्याणां वचनामृतैरनुसंधातॄणामाज्ज्वल्यकरत्वाच्चास्य श्रीवचनभूषणमिति श्रीनाम भवति । अस्मिन् प्रबंधे 'वेदार्थो निश्चेतव्य' इत्यारभ्य 'तस्मात् स पूर्वपतित' इति वक्ष्यमाणार्थनिर्णायकप्रमाणस्य निर्देशात् प्रबंधोपोद्घातः । 'इतिहासश्रेष्ठ' इत्यारभ्य 'प्रपत्त्युपदेशश्चैतदर्थं कृत' इत्येतदंतं सापराधचेतनानां सर्वापराधान् सर्वेश्वरं प्रति क्षमयित्वा रक्षयितृत्वैकस्वरूपपुरुषकारवैभवः, तादृशपुरुषकारश्रियाऽधिको यथा स्यात्तथाविधोपायवैभवश्चोच्यते । 'प्रपत्तेः' इत्यारभ्य 'एकांती व्यपदेष्टव्यः' इत्यंतमेतदुपायस्वीकरणरूपायाः प्रपत्तेर्देशकालनियमाभावं, विषय-नियमं, आश्रयविशेषं, अस्याः प्रपत्तेः साधनत्वेन स्वीकारे भवदवद्यं, एतत्स्वरूपांगादीनि चोक्त्वा प्रपत्तव्य एवोपाय इति साधितत्वेन पूर्वोक्तोपायशेषत्वादुपायप्रकरणम् । अत्र 'प्राप्तेः प्रसन्नः स एव' इत्यंतं प्रधानप्रकरणं भवति, उपरि प्रासंगिकं भवति । 'उपायस्य' इत्यारभ्य 'उपेयविरोधिनश्च स्युः' इत्यंतमनेनोपायेनोपेयं प्राप्स्यतः कस्यचिच्चेतनस्योपायोपेयाधिकारप्रधानापेक्षितानामुपायांतरत्यागहेतूनामन्यत्याज्योपादेयानां च विस्तरेण कथनादधिकारिनिष्ठाक्रम उच्यते । 'स्वेन हितोपदेशकरणसमये' इत्यारभ्य 'प्रीतिरुपकारस्मृतिश्च वर्तितव्ये' इत्यंतं हितोपदेशसमये स्वाचार्यपारतंत्र्यादिसदाचार्यलक्षणस्य सच्छिष्यलक्षणस्य तदुभयवर्तनप्रकारस्य दुष्टमनोनिवर्तकस्वाचार्यविषये शिष्यस्योपकारस्मृतिक्रमस्य च कथनात्सिद्धोपायनिष्ठस्याधिकारिणः स्वाचार्यनुवर्तनक्रम उच्यते । 'स्वदोषानुसंधानं भयहेतुः' इत्यारभ्य 'निवर्तकज्ञानमभयहेतुः' इत्यंतमस्याधिकारिणोऽद्वेषादिप्रतिफलकैंकर्यपर्यन्तानां प्राप्यानां हेतोः स्वकर्मभयानिवर्तिकाया भगवन्निर्हेतुककृपायाः प्रभाव उच्यते । 'स्वतंत्रमुपायत्वेन स्वयं यदा स्वीकरोति' इत्यारभ्योपरि सर्वं परमवैदिकवेदतात्पर्यार्थभूता चरमपर्वनिष्ठा स्पष्टमुच्यते । 'वेदार्थो निश्चेतव्यः' इत्यारभ्यास्मिन्नर्थे समाप्तत्वादस्मिन् प्रबंधे चरमप्रकरणप्रतिपाद्यमानोऽर्थो वेदतात्पर्यविषय इति संप्रतिपन्नम् । श्रीगीतायाश्चरमश्लोकवदस्य प्रबंधस्य चरमप्रकरणम् । तत्र साध्योपायानुपदिशन्स्वस्वातंत्र्यभीतस्य तान्निषिध्य सिद्धोपायमुपदिदेश । अत्र सिद्धोपायं वदन्नीश्वरस्वातंत्र्यभीतस्य प्रथमपर्वं निषिध्य चरमपर्वमुपदिदेश । एवं षड्भिः प्रकरणैः षडर्थप्रतिपादको भवति । अथवा नवभिः प्रकरणैर्नवार्थप्रतिपादकश्च । तस्मिन् पक्षे प्रथमप्रकरणं पूर्ववत् । 'प्रपत्तेः' इत्यारभ्य 'भगवद्विषयप्रवृत्तिरुचिता' इत्यंतं पूर्वप्रकरणोक्तोपायशेषत्वादुपायप्रकरणम् । 'प्रापकांतरपरित्यागस्य' इत्यारभ्य 'तस्मात् सुखरूपा भवति' इत्यंतमुपायांतरदोषप्रकरणम् । अस्मिन् प्रकरणे प्रपत्त्युपायवैलक्षण्यकथनं प्रासंगिकम् । 'अयं तं प्राप्तुमिच्छति चेत्' इत्यारभ्य 'गोपिकाऽपि प्राप्तवती' इत्यंतं सिद्धोपायनिष्ठानां वैभवप्रकरणम् । 'एवं सर्वप्रकारेण' इत्यारभ्य 'उपेयविरोधिनश्च भवति' इत्यंतं प्रपन्नदिनचर्याप्रकरणम् । 'स्वेन हितोपदेशकरणसमये' इत्यारभ्य 'चेतनानां रुच्यागतत्वात्' इत्यंतं सदाचार्यलक्षणप्रकरणम् । 'शिष्यः' इत्यारभ्य 'उपकारस्मृतिर्वर्तितव्या' इत्यंतं सच्छिष्यलक्षणप्रकरणम् । 'स्वदोषानुसंधानम्' इत्यारभ्य 'निवर्तकज्ञानमभयहेतुः' इत्यंतं भगवन्निर्हेतुकविषयीकारप्रकरणम् । 'स्वतंत्र' इत्यारभ्योपरि सर्वमपि चरमप्राप्यप्रापकप्रकरणम् । एतत्क्रमद्वयमभिप्रेत्य 'फलदात्री', 'श्रीमहालक्ष्मी' इति गाथाद्वयमवातरत् । तस्मात्प्रकारद्वयानुसंधानमपि सुसंगतम् । अयं प्रबंधो दीर्घशरणागतिभूतसहस्रगीतिवद् द्वयविवरणम् । कथमिति चेदित्थम् । सहस्रगीत्यां प्रथमशतकत्रयेणोत्तरखंडार्थं, उपरि शतकत्रयेण पूर्वखंडार्थं चोक्त्वोपरि शतकचतुष्टयेन तादृशोपायोपयोगिनां गुणानां, आत्मात्मीयेषु स्वस्य संगाभावस्य, तेन सह स्वस्य विद्यमाननिरुपाधिकसंबंधस्य, स्वप्रार्थनाप्रकारेण प्राप्तिप्रकारस्य च प्रतिपादनात् तदनुरूपार्थानुक्त्वा निगमनं कृतम् । एवमत्र च प्रथमं पुरुषकारस्यानन्तरमेतदुपायाधिकारिनिष्ठायाश्चोक्तत्वात्पूर्वखंडार्थं, तदधिकारिनिष्ठाकथनसमय उपायाधिकारापेक्षितकथने उत्तरखंडार्थं चोक्त्वोपरि प्रबंधशेषेण तदुपदेष्ट्राचार्यविषयेऽस्यावश्यापेक्षितप्रतिपत्त्यनुवर्तनप्रकारान्, एतन्महाविश्वासहेतुभूतभगवन्निर्हेतुककृपाप्रभावं, वाक्यद्वयोक्तोपायोपेयचरमावधिं चोक्त्वा निगमितत्वादिति ज्ञेयम् । नवार्थप्रतिपादकत्वपक्षे च पूर्ववाक्ये 'प्रपद्ये' इति क्रियापदोक्तस्य स्वीकारस्योपायांतरपरित्यागपूर्वकत्वनियमात्, दिनचर्यायाश्चैतत्पदोक्तेऽधिकारिण्येव विद्यमानत्वात्, सदाचार्यलक्षणस्य द्वयोपदेष्ट्राचार्यलक्षणत्वेनोक्तत्वाच्च द्वयविवरणत्वेन निर्वाहस्य न विरोधः । एवं द्वयविवरणभूतेऽस्मिन् द्वयार्थवदन्यरहस्यद्वयार्थाश्च संग्रहेणोक्ताः । तथाहि-'अहंमर्थस्य' इत्यारभ्य 'दास इति हि' इत्यंतं स्वरूपप्रयुक्तं दास्यं प्रधानमिति प्रणवार्थ उक्तः । 'स्वयत्ननिवृत्तिः' इत्यादिना 'स्वस्य स्वेनैव विनाशकरणं नाम' इत्यारभ्य 'एवं सर्वप्रकारेण' इत्यतः प्राग्ग्रंथेन च नमःशब्दार्थ उक्तः । 'परप्रयोजनप्रवृत्तिः' इत्यादिना 'उपेयस्य बालस्वामिवत्' इत्यादिना 'कैंकर्यं भक्तिमूलम्' इत्यादिना च तृतीयपदार्थ उक्तः । 'अज्ञानेन' इत्यादिना 'प्रापकान्तरपरित्यागस्य' इत्यादिना चोपायान्तरपरित्यागस्य सहेतुकमुक्तत्वात् तत्त्याज्यत्यागप्रकारप्रतिपादकपदद्वयार्थ उक्तः । 'अस्याः स्वरूपम्' इत्यादिना 'प्राप्तेरुपायस्तदिच्छा' इत्यादिना च 'मामेकं शरणम्' इति पदानामर्थ उक्तः । 'तमयम्' इत्यारभ्य 'स्वातंत्र्यप्रयुक्तं पारतंत्र्यं प्रबलम्' इत्यंतं सर्वपापान् दूरीकृत्यांगीकर्तुरीश्वरस्य स्वातंत्र्यस्य कृपाफलमवश्यमनुभाव्यमिति फलसिद्धेरबाधितत्वस्य चोक्तत्वादुत्तरार्धार्थश्चोक्तः ।

***
इति श्रीमद्वरवरमुनिप्रणीतश्रीवचनभूषणव्याख्योपोद्घातः समाप्तः ।
श्रीकृष्णपरब्रह्मणे नमः ।

## विज्ञप्तिः
महान्त श्री १००८ श्रीगदाधररामानुजस्वामीजी महाराजश्रीगोपालमठ पुरी जगन्नाथजी की कीर्ति के लिये अपने मठ में “श्रीरघुनन्दन” नामक मुद्रणालय स्थापन किये हैं, उस में पूर्वाचार्यों के मणिप्रवाल (संस्कृत और द्राविड) ग्रंथों के संस्कृतानुवाद, जो कि वैकुंठवासी श्रीमान् पूज्य श्री १००८ श्रीगोवर्द्धनाचार्य स्वामीजी बहुत परिश्रम से किये हैं । वे अद्यावधि अमुद्रित रह जानेसे शास्त्रज्ञों को दुर्लभ समझ उन को मुद्रित कर प्रकाश करनेको उद्यत हुए हैं ।

उन में पहिले ‘भजेत्सारतमं शास्त्रम्’ इस वचन के अनुसार ‘श्रीवचनभूषण’ ग्रंथराज लगभग ५०० पृष्ठों की संचिका रूप से प्रतिमास निकलेगा । श्रीरामानुजप्रपन्नाचार्यजी कृत श्रीवचनभूषण के सूत्रानुक्रमणिका समेत ।

अब भगवद्विषय, श्रीशतदूषणी (पूर्वार्ध उत्तरार्ध), वादित्रयखंडन आदि ग्रंथ भी भाषाटीका समेत प्रकाशित होंगे । इस में विशेष बात यह है कि-जो लोग संस्कृत भाषा नहीं जानते हैं उन लोगों को संस्कृतज्ञान घर बैठे ही हो जायगा, इसलिये यह भाषाटीका की गई है ।

श्रीमान् महन्तजी की इच्छा थी कि सब ग्रन्थों को विनामूल्य वितरण करें, परंतु अमूल्य वितरण किया जानेपर व्ययका कोई ठिकाना नहीं रहेगा । इस बात को जो महाशय पुस्तकें लिख कर छपवाये हैं वा छपवाते हैं उनको भलीभांति मालूम है ।

इन ग्रंथो में सम्पूर्ण वेद, वेदांत, स्मृति और समग्र पुराण का सार ही भरा हुआ है । इन ग्रंथों को पढने पर फिर उपरोक्त ग्रंथों की आवश्यकता न पडेगी । संचिकाओं का मूल्य भी इसलिये रक्खा गया है कि मुद्रणालय का कार्य इन के आय द्वारा स्थायी रूप से चलता रहे, न कि लाभ के लिये ।

अतएव विचार करें ऐसा अमूल्य और दुष्प्राप्य वस्तु को प्राप्त करने का अब विशेष समय नहीं है ।

| संचिका का वार्षिक मूल्य | रु० ६ |
| :--- | :--- |
| डाक खर्च | रु० १॥ |
| मिलने का पता- | मैनेजर, रघुनन्दन प्रेस, श्रीराजगोपालमठ, पुरी । |
