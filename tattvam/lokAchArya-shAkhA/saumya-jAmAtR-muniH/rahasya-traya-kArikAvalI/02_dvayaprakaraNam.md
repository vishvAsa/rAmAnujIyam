+++
title = "०२ द्वयप्रकरणम्"

+++
अथ रहस्यत्रयकारिकावल्यां द्वयप्रकरणम् ॥  

## अष्टाक्षर-टीकात्वम्
अष्टाक्षरे मूलमन्त्रे  
जीवयाथात्म्यबोधके।  
मूलमन्त्राद्य-तारोक्ता  
चिच्-छेषत्वोचितन्तराम्॥ १ ॥  
द्वितीयेन तृतीयेन  
पदेन प्रतिपादितम्।  
उपायमप्य् उपेयञ् च  
विशिनष्टि द्वयं क्रमात् ॥ २ ॥  

## घटकानि, अर्थाः
षट् पदं दश-संख्यार्थं  
पञ्च-विंशति-वर्णकम्।  
वाक्यद्-वय-समायुक्तं  
तत्राद्यं प्राह साधनम्॥ ३ ॥  

उपेयम् उत्तरं वाक्यं  
श्रियः पुरुषकारता।  
तन्नित्ययोगश् चेशेन  
गुणाश्चाश्रयणोचिताः॥ ४ ॥  
हरेर् देहान्वयश् चापि  
तस्यैवोपायतापि च।  
तत्-स्वीकार-प्रपदनं  
प्राप्यत्वं मिथुनस्य च॥ ५ ॥  
स्वामित्वं प्रार्थना चापि  
विनिर्वृत्ति-विरोधिनः।  

इमे दशार्था भट्टार्यैर्  
अष्टश्लोक्यां प्रदर्शिताः ॥ ६ ॥  

## श्र्या घटकत्वम्
> ननु लक्ष्मीविशिष्टस्योपायत्वं द्वयदर्शितम्।  
'अमृतं साधनं साध्यं  
कृष्णं धर्मं सनातनम्' ॥ ७ ॥  
इत्यादिना विशेष्यस्य  
हरेस् साधनता यथा।  
'कामवत् सा ऽमृतम् इति  
संसारार्णव-तारिणीम्॥ ८ ॥  
वाचः परं प्रार्थयिता  
प्रपद्येन् नियतः श्रियम्।'  
'आत्मविद्या च देवि त्वं  
विमुक्ति-फल-दायिनी' ॥ ९ ॥  
'वेरिमारात-पूर्वमेलिप्पाल विनै तीर्कु में।'  
इत्यादिभिः प्रमाणैस्तु  
श्रियश्चोपायता तथा॥ १० ॥  
>
> अतः पद्मेति घटका  
कथम् अभ्युपगम्यते।  

इति चेद् उच्यते लक्ष्मीर्  
घटका मान-वैभवात्॥ ११ ॥  

> अहं मत्-प्राप्त्य्-उपायो वै  
साक्षाल् लक्ष्मीपतिस् स्वयम्।  

लक्ष्मीः पुरुषकारत्वे  
निर्दिष्टा परमर्षिभिः॥ १२ ॥  

### नोभयता
न चैव "श्रीरुपायश्च  
घटका च भवत्व्" इति।  
वाच्यं यद्-अन्यथा-सिद्धि-  
सम्भावन-विवर्जितम्॥ १३ ॥  
तद् एव साधकं मानं  
साध्यस्येति विनिश्चितम्।  
इह साक्षाद्-उपायत्वेनात्र तन्मानसम्भवः ॥ १४ ॥  
अन्यानपेक्षोपायत्वाद्  
धरेर् लक्ष्म्य्-अनुपायता।  
यद्युपायो भवेल् लक्ष्मीस्  
तत्-सापेक्षतया हरेः॥ १५ ॥  
अन्य-सापेक्षता तस्माच्  
छ्रियः पुरुषकारता।  
अन्यानपेक्षता नाम  
ह्य् अन्य-हेत्व्-अनपेक्षता॥ १६ ॥  
न चैवम् अन्यथा-सिद्धिर्  
घटकावलम्बिनी।  
चितश् च सापराधत्वाद्  
धरेर् दण्डधरत्वतः ॥ १७ ॥  
वात्सल्येन च जीवेषु  
वाल्लभ्येन च नायके।  
अवश्य-घटका सेति  
जीवेशाभ्याम् अपेक्ष्यते॥ १८ ॥  

तस्माद् विना न घटकाम्  
ईशः पात्यपराधिनः।  
विनास्यास् साधनं शक्तं  
स्वतन्त्रः पाति वै हरिः॥ १९ ॥  

### वेङ्कटनाथोक्तिः
एतत् सर्वम् अभिप्रेत्य  
वेदान्तार्यैर् उदीरितम्।  

> अर्थ-स्वभावानुष्ठान-  
लोक-दृष्टि-गुरूक्तिभिः॥ २० ॥  
श्रुत्या स्मृत्या च संसिद्धं  
घटकार्थावलम्बनम्।  

अर्थस्वभावः पूर्वोक्तो  
ऽनुष्ठानं लक्ष्मणस्य च॥ २१ ॥  
लोक-दृष्टिस् तु सागस्कं  
नरं शुद्धान्त-सेविनम्।  
अचिन्तयित्वा चागांसि  
सम्मानयति भूपतिः॥ २२ ॥  
गुरूक्तिर् अकलेत्यादिः  
पूर्वोक्ता च श्रुतिः स्मृतिः।  
विशिष्टस्य च हेतुत्वे  
क्वचिदेव विशेषणम्॥ २३ ॥  
हेतुः क्वचिद् अहेतुश् च  
तत्-तन्-मानानुसारतः।  
बहिर्-द्रव्यापरोक्षस्य  
महद्-अद्भुत-रूपिणः ॥ २४ ॥  
कारणत्वं विशिष्टस्य  
हेतुर् अत्र विशेषणम्।  
दण्डस्य घटहेतुत्वे  
दण्डत्वस्य न हेतुता॥ २५ ॥  


<details><summary>विश्वास-टिप्पनी</summary>

ततो ऽग्रे हि श्र्याः सिद्धोपायाङ्गता प्रतिपादिता वेदान्ताचार्येण कुतो न गृहीता महात्मना?
</details>


अतश्श्रिया विशिष्टस्योपायत्वे यादृशी श्रियः।  
उपायता मानसिद्धा ग्राह्या घटकतैव सा॥ २६ ॥  

## मोक्षोपायत्वे ऽनिष्टानि
लक्ष्म्यास्तु मोक्षोपायत्वे  
जगत्कारणता भवेत्।  
अङ्गीकारे तु तस्याश्च  
ब्रह्मतापि प्रसज्यते॥ २७ ॥  
तदभ्युपगमे तावद्  
गुणतश्च स्वरूपतः ।  
निस्-सीमातिशयं तत्र  
बहुत्वं च प्रसज्यते॥ २८ ॥  
न सम्भवति तत् तत्र  
सर्वेशत्वाद्य्-अभावतः।  
सर्वेश्वरत्वे लक्ष्म्याश्च  
व्याप्तिम् ईश्वर-लक्षणम्॥ २९ ॥  

<details><summary>विश्वास-टिप्पनी</summary>

इति सर्वम् अपि तेन प्रतिषिद्धम् प्रमाणानुकूलम् एव।
</details>


## न स्वाधीनत्वम्
स्वाधीनत्वं देशिकोक्तं  
तदुक्तं जीव-लक्षणम्।  
अतिव्याप्तं चेतनत्वं  
पारतन्त्र्येण संयुतम्॥ ३० ॥  

<details><summary>विश्वास-टिप्पनी</summary>

इत्यनेन किं कटाक्षयति??  
एकवर्ज-शेषित्वम् उक्तम् एव। 
</details>


## प्रपत्तिक्रमः
> निखिलैर् आश्रिता नित्यम्  
अधीशं च समाश्रिता।  
तेषाम् आर्त-ध्वनीं श्रावयन्तीम् अधीशितुः ॥ ३१ ॥  
>
>> मत्-पाद-द्वन्द्वम् एकं ये  
प्रपद्यन्ते परायणम्।  
उद्धरिष्याम्यहं देवि  
संसारात् स्वयमेव तान्॥ ३२ ॥  
>
> इत्य्-आद्य्-उक्त-प्रकारेण  
श्रुत्वोपायस्य वैभवम्।  
>
> > 'विदितस्स हि धर्मज्ञः  
शरणागतवत्सलः॥ ३३ ॥  
तेन मैत्री भवतु ते  
यदि जीवितुमिच्छसि ।  
> 
> एवम्-आद्य्-उक्त-रीत्या तद्  
वात्सल्यादिगुणोत्तमान्॥ ३४ ॥  
श्रावयन्तीं परेषां च  
स्वेशाश्रय-विरोधि च।  
नाशयन्ती क्रियाजातं  
स्वाश्रितानां दयादिभिः॥ ३५ ॥  
समाश्रयण-सौकर्य-  
रुचिपाकं च कुर्वतीम्।  
घटकत्वोचितैर् एवम्-  
आदिभिर् भूषितां गुणैः॥ ३६ ॥  
पतिना नित्यसंयुक्तां  
भास्करेण प्रभामिव।  
श्रियं घटकभावेन  
**संश्रित्य** प्रथमं ततः॥ ३७ ॥  
> 
> वत्सलत्वेशता-शील-  
सौलभ्य-ज्ञान-शक्तिभिः।  
समाश्रयण-योग्यैश् च  
समेतस्याच्युतस्य च ॥ ३८ ॥  
नारायणस्य चरणौ  
शरणत्वेन **संश्रये**।  

## उपेयः
किम्-उद्दिश्येत्यपेक्षायां  
वर्तते वाक्यम् उत्तरम्॥ ३९ ॥  

> श्रिया नित्यं समेताय  
भोग्याय स्वामिने सदा।  
सर्वत्र सर्वकैङ्कर्यं  
भवेत् स्वार्थत्ववर्जितम्॥ ४० ॥  

## श्री-विशेषः
> ननु श्रीनित्ययोगोऽयं  
सर्वसाधारणो हि सः।  
श्रियः कथं विशिष्योक्ता  

इति चेद् उच्यतेऽत्र च ॥ ४१ ॥  

सर्वेषामपि भूतानां  
स्वरूपेण सदान्वयः।  
विग्रहेणापि लक्ष्म्यास् तु  
प्रोक्तोऽर्थोऽयं पराशरैः॥ ४२ ॥  

> 'देवत्वे देवदेहेयं  
मनुष्यत्वे च मानुषी।  
राघवत्वेऽभवत्सीता  
रुक्मिणी कृष्णजन्मनि॥ ४३ ॥  
अन्येषु चावतारेषु  
विष्णोरेषाऽनपायिनी।  
विष्णोर् देहानुरूपां वै  
करोत्य् एषात्मनस् तनुम् ॥ ४४ ॥  

## न विभुत्वम्
> ननु श्रियो विभुत्वेन  
श्रीशस्य च तथात्वतः।  
सर्व-प्रदेश-सम्बन्धो  
नित्ययोग इतीष्यते॥ ४५ ॥  
> 'यथा सर्वगतो विष्णुस्  
तथैवेयं द्विजोत्तम।  
सर्व-भूत-स्थिते'त्यादिश्  
श्री-विभुत्वे प्रमाणता॥ ४६ ॥  

इति चेत् तन् न तद् वाक्याद्  
अ-विभुत्वेन च श्रियः।  
+++(विष्णु-)+++शक्त्या सर्वत्र सान्निध्यात्  
सर्वगत्वम् उदीरितम्॥ ४७ ॥  

इति +++(→पूर्वोक्त-कारणेन/ व्याख्यानात्)+++ श्रीविष्णुचित्तार्यैर्  
व्याख्यानात् तु न +++(विभुत्व-)+++साधनम्।  

<details><summary>विश्वास-टिप्पनी</summary>

विष्णुचित्तीये पाठे विवादे ऽस्य प्रभावो ऽन्यत्र द्रष्टव्यः। [TW](/purANam_vaiShNavam/viShNu-purANam/viShNuchitta-TIkA/mUlam_me/01/08) ।

</details>


अन्यथा सर्व-गत्वस्य  
जीवेऽपि प्रतिपादनात्॥ ४८ ॥  
'नित्यस् सर्व-गतस् स्थाणुर्'  
इत्य्-आदेस् तत्र तद्-भवेत्।  

नेष्टापत्तिश् च राद्धान्त-  
विरोधो ऽणुत्व-मानतः॥ ४९ ॥  
'वालाग्र-शत-भागस्य   
शतधा कल्पितस्य च।  
भागो जीवः', 'स वैषोऽणुर्  
उत्क्रान्ती'त्य् एवम्-आदितः॥ ५० ॥  

<details><summary>विश्वास-टिप्पनी</summary>

इयं प्रतिबन्दी शून्या -  
लक्ष्म्या विभुत्वस्य विरोधे तादृश-बलवद्-बाधाभावात्। 
</details>


न चे"यम् ईश्वरी तस्मात्  
सर्व-भूतेति सार्थवत्।  
नान्यथा तत्-परा चे"तीश्वर-न्द्वित्व-प्रसङ्गतः॥ ५१ ॥  
अन्याधीनात्मता-रूप-  
चिल्-लक्ष्म्यातिक्रमाद् अपि।  

न च "लक्ष्मीर् इयं विभ्वी  
तत्त्व-त्रया-विलक्षणा॥ ५२ ॥  
विभुता-चित्त्व-शेषत्वैर्"  
इति वाच्यम् अमानतः।  
सर्व-भूत-स्थितिश् चैतन्  
मानं चेत् तच् च तत् समम्॥ ५३ ॥  
भाष्याद्य्-अध्यात्म-शास्त्रेषु  
भाष्यकारादि-देशिकैः।  
तत्त्व-त्रयातिरिक्तात्म-  
सद्भावस्यानिरूपणात्॥ ५४ ॥  

>> 'यथा मया जगद् व्याप्तं  
स्वरूपेण स्वभावतः।  
तथा व्याप्तम् इदं सर्वं  
नियन्त्री च तथेश्वरी ॥ ५५ ॥  
>
> इति स्वरूपतो व्याप्तिश्  
श्री-विभुत्व-प्रयोजिका।  

इति चेन् न स्वरूपं किं  
स्वात्मा वा किं स्वविग्रहः॥ ५६ ॥  
यदि स्वात्मा तदा तेन  
व्याप्या स्याद् विभुता श्रियः।  
विभुत्वं जीवतेशत्व-  
विकल्पेन पराहतम्॥ ५७ ॥  
विग्रहाद्यैस् तथा विष्णुः  
पूरयत्य् अखिलं जगत्।  
देव-तिर्यङ्-मनुष्यादि-  
दिव्य-मङ्गल-विग्रहः ॥ ५८ ॥  

तथैवानुजनिर् लक्ष्मीर्  
इत्य्-अत्रार्थस् तथोदितः।  

अयं चानुगृहीतोऽर्थो  
गिरा प्रकरणस्थया॥ ५९ ॥  

> देवत्वे देव-देहेयं  
मनुष्यत्वे च मानुषी।  
सौम्यासौम्यैर् जगद्-रूपैस्  
त्वयैतद् देवि पूरितम्॥ ६० ॥  

एवम्-आदि, कथं तस्माद्  
देह-योगः श्रिया हरेः।  

## अर्थे निगमनम्
> श्री-तद्-ईशानयोर् एव  
प्रीत्या स्वार्थत्व-वर्जितम्॥ ६१ ॥  
कैङ्कर्यम् अखिलं कर्तुम्  
आदाव् अखिल-मातरम्।  
श्रियं घटक-भावेन  
**संश्रित्य** तदनन्तरम्॥ ६२ ॥  
तत्-समेतस्य सततं  
वात्सल्यादि-गुणाम्बुधेः।  
नारायणस्य चरणै  
शरणत्वेन **संश्रये**॥ ६३ ॥  

इति श्रीमन्त्ररत्नार्थ-  
संग्रहोऽयं विनिश्चितः।  

दीप-दीप-प्रकाशादौ  
द्रष्टव्यं विस्तरोदितम्॥ ६४ ॥

इति रहस्यत्रयकारिकावल्यां द्वयप्रकरणम् ॥

