+++
title = "१० श्री-विशिष्टता"

+++

<details open><summary>विश्वास-प्रस्तुतिः</summary>

२९. एवम् उक्तासु पञ्चावस्थास्व् अपि  
श्रीविशिष्ट एव भगवान् वर्तत  
इति श्रुत्य्-आदि-प्रमाण-सिद्धो ऽर्थः ।  
एतेनैकायनोक्त-निःश्रीक-वादो निरस्तः ।  
एवम् ईश्वरो निरूपितः ।
</details>

<details><summary>अण्णङ्गराचार्यः</summary>

**'श्रीविशिष्ट एवे'**ति । 'अस्येशानां जगतो विष्णुपत्नी' (तैत्ति) 'श्रीवत्सवक्षा नित्यश्री' (रामा० युद्ध) 

> नित्यैवेषा जगन्माता विष्णोः श्रीरनपायिनी ।  
देवत्वे देवदेहेयं मनुष्यत्वे च मानुषी ।  
विष्णोर्देहानुरूपा वै करोत्येषात्मनस्तनुम् (वि० पु०) 

इत्यादिप्रमाणबलादित्यर्थः । 'शान्तानन्ते'ति श्लोकश्चतुःश्लोकीस्थोऽत्रानुसन्धेयः । एकायना – माध्वाः । तन्मते "विष्णुरेव प्राप्यः । न तु लक्ष्मीविशिष्ट" इति ॥ श्रीसम्प्रदाये तु श्रीविशिष्ट एव प्राप्य इति वैशिष्ट्यम् ॥

॥ इति नवमावतारव्याख्या ॥
</details>

<details><summary>शिवप्रसादः (हिं)</summary>

इस प्रतिपादन से एकायन ( मध्व ) के द्वारा प्रोक्त निश्रीकवाद का निरास हो गया । इस प्रकार ईश्वर का निरूपण किया गया ।
</details>

<details><summary>शिवप्रसादः (हिं) - टिप्पनी</summary>

भगवान् अपने उपरिवर्णित पाँचों अवस्थाओं में श्रीदेवी के साथ ही रहा करते हैं । अंतएव श्रीविशिष्ट श्रीभगवान् ही सभी जीवों के परमप्राप्य हैं । मध्वाचार्य ने केवल विष्णु को ही जीवों के लिए प्राप्य बतलाया है, श्रीविशिष्ट भगवान् की ही प्राप्यता श्रुतियाँ बतलाती हैं, अतएव उनका निश्श्रीकवाद अमान्य ठहरता है । 

</details>


<details><summary>मूलम्</summary>

२९. एवम् उक्तासु पञ्चावस्थास्वपि श्रीविशिष्ट एव भगवान् वर्तत इति श्रुत्यादि-प्रमाणसिद्धोऽर्थः । एतेनैकायनोक्तनिःश्रीकवादो निरस्तः । एवम् ईश्वरो निरूपितः ।
</details>

<details><summary>वासुदेवः</summary>

**श्री-विशिष्ट एवेति** । अत एवोक्तम् - 

> नित्यैवैषा जगन्-माता विष्णोः श्रीर् अनपायिनी । 
> यथा सर्व-गतो विष्णुस् तथैवेयं द्विजोत्तम ॥ 
> देवत्वे देव-देहेयं मनुष्यत्वे च मानुषी । 
> विष्णोर् एवानुरूपां वै करोत्य् एषा ऽऽत्मनस् तनुम् ॥ 

इति । 

अत्रोपासकस्य प्रथमतो ऽर्चावतारस्योपासने ऽधिकारः । ततो विभवस्य । ततो व्यूहस्य । ततः परस्य । ततो ऽन्तर्यामिणः । तद् उक्तम् — 

> उपासकानुरोधेन भजते मूर्ति-पञ्चकम् ।  
> तद् अर्चा-विभव-व्यूह-सूक्ष्मान्तर्यामि-संज्ञकम् ॥  
> यद् आश्रित्यैव चिद्-वर्गस् तत्तज्-ज्ञेयं प्रपद्यते  
> पूर्व-पूर्वोदितोपास्ति-विशेष-क्षीण-कल्मषः ॥  
> उत्तरोत्तर-मूर्तीनाम् उपास्त्य्-अधिकृतो भवेत् ॥ 

इति । 

> वासुदेवः स्व-भक्तेषु वात्सल्यात् तत्तद्-ईहितम् । 
> अधिकार्यानुगुण्येन प्रयच्छति फलं बहु ॥ 
> तदर्थं लीलया स्वीयाः पञ्च मूर्तीः करोति वै । 
> प्रतिमादिकम् अर्चा स्याद् अवतारास् तु वैभवाः ॥ 
> सङ्कर्षणो वासुदेवः प्रद्युम्नश् चानिरुद्धकः । 
> व्यूहश् चतुर्विधो ज्ञेयः सूक्ष्मं सम्पूर्ण-षड्गुणम् ॥ 
> तद् एव वासुदेवाख्यं परं ब्रह्म निगद्यते । 
> अन्तर्यामी जीव-संस्थो जीव-प्रेरक ईरितः ॥ 
> य आत्मनीति वेदान्त-वाक्य-जालैर् निरूपितः । 
> अर्चोपासनया क्षिप्ते कल्मषे ऽधिकृतो भवेत् ॥

> विभवोपासने, पश्चाद् व्यूहोपास्तौ ततः परम् । 
> सूक्ष्मे, तद् अनु शक्तः स्याद् अन्तर्यामिणम् ईक्षितुम् ॥ 

इति च । 
</details>


<details open><summary>विश्वास-प्रस्तुतिः</summary>

**इति श्रीवाधूलकुलतिलकश्रीमन्महाचार्यस्य प्रथमदासेन श्रीनिवासदासेन**

**विरचितायां यतीन्द्रमतदीपिकायाम् ईश्वरनिरूपणम्**

**नाम नवमोऽवतारः ॥**
</details>

<details><summary>शिवप्रसादः (हिं) - टिप्पनी</summary>

इस प्रकार श्रीवाधूलकुलतिलक श्रीमन् महाचार्य के प्रधान शिष्य श्रीनिवासाचार्य द्वारा प्रणीत यतीन्द्रमतदीपिका नामक शारीरक - परिभाषा का ईश्वर-निरूपण नामक नवाँ अवतार पूर्ण हुआ । 
</details>


<details><summary>मूलम्</summary>

**इति श्रीवाधूलकुलतिलकश्रीमन्महाचार्यस्य प्रथमदासेन श्रीनिवासदासेन**

**विरचितायां यतीन्द्रमतदीपिकायाम् ईश्वरनिरूपणम्**

**नाम नवमोऽवतारः ॥**

</details>

<details><summary>वासुदेवः</summary>

इति श्री यतीन्द्र-मत-दीपिका-प्रकाशे नवमो ऽवतारः ॥ ९ ॥ 
</details>
