+++
title = "०२ ज्ञान-भक्ति-मार्गयोः स्व-रूप-विचारः"

+++
## भक्तेर् ज्ञानत्वम्
… यद्यपि साधन-काले सर्वं ज्ञानं वृत्ति-रूपम् एव ।  
अनुमित्य्-आत्मकम् अपि ज्ञानं वृत्तिरूपम् ।  
प्रत्यक्षज्ञानम् अपि +इदानीं वृत्तिरूपम् एव ।  
तथाऽपि उभयोरपि तारतम्यं यथा महद् वर्तते,  
तद्वद् भक्ति-ज्ञान-पदयोर् अपि वृत्ति-रूपत्वेन समानत्वेऽपि  
बहुतारतम्यं वर्तत एव ।  
भक्तिर् हि अतीव पामरेष्व् अपि दृश्यते ।  
तादृशभक्तेः बहु-विधत्वेऽपि  
मोक्ष-हेतु-भूता भक्तिर्  
ज्ञान-पदेनैव व्यपदिश्यते ।+++(5)+++

एवम् एव-

> " चतुर्विधा भजन्ते मां  
जनाः सुकृतिनोऽर्जुन ।
आर्तो जिज्ञासुरर्थार्थी  
ज्ञानी च भरतर्षभ " ॥ (गी. ७.१६)

इत्यस्य आरम्भे भजन्ते इति भक्तेः प्रतिपादनेऽपि  
तेष्व् एव कश्चिज् ज्ञानीति कथं व्यपदिश्यते ?

गीतायां चतुर्थ-भक्तस्य "ज्ञानी" इति पदेनैव निर्देशाद्  
भक्तिः ज्ञानप्रभेद एव ।+++(5)+++

अद्वैतमते हि भक्तापेक्षया ज्ञानी श्रेष्ठः ।  
आत्म-तत्त्व-ज्ञ एव ज्ञानी ।  
एवं सति भक्तेष्व् एव ज्ञानीति क्लेशेनैव निर्वाह्यते ।

वैदिकेष्व् अपि भक्तिर् एव मोक्षसाधनम् इति रामानुजीया माध्वाश् च वदन्ति ।

ज्ञानम् एव मोक्षसाधनमिति शाङ्कराः,  
एतन्-मते तु भक्तिः उपासनरूपा ।  
उपासनं च मानसी क्रिया,  
न तु ज्ञानम् ।

भक्तेर् मोक्ष-साधनत्व-पक्षे  
भक्तिर् न क्रियारूपा,  
किन्तु निरतिशय-प्रीति-विशेष-रूपा,  
**क्रिया** तु भक्तेः फलम् ।  
सा च प्रदक्षिण-प्रणामाद्य्--अन्-अन्त-रूपा ।  
महनीय-विषयिणी प्रीतिर् एव **भक्तिर्** इत्य् उच्यते ।+++(4)+++  
**प्रीतिश्** च ज्ञानस्यैवावस्था-विशेषः ।

### भक्त-कवयः
… अयं च भक्तिमार्गः  
अध्यात्ममार्गगर्भित एव ।  
एते महात्मानः सर्वेऽपि  
साकारं तत्त्वमङ्गीकृत्यापि  
अध्यात्मक्षेत्रेऽपि अत्युन्नते स्थाने आसन् ।

किं बहुना "अहं ब्रह्मास्मि" (बृह.उ. १.४.१०),  
इत्ययमेव अध्यात्मक्षेत्रस्य उन्नततमोऽनुभवः इत्यत्र न विवादः ।

[[9]]

"अहमेवेदं सर्वम्" (छा.उ. ७.२५.१), इत्युक्तप्रकारेण  
आत्मवस्तु +अधिकृत्य  
अष्टपादात्मकैर् दशभिः पद्यैर्  
अतिविस्तरेण शठकोपसूरिणा अध्यात्मानुभवो वर्णितः ।  
एतद्-अपेक्षया ऽस्य अध्यात्मनिष्ठत्वे किं प्रमाणम् अपेक्षितम्?
परन्तु भक्तिप्रपत्तिभ्याम् एवेदं साधनम्  
इति तदीय-पद्येषु वर्ण्यते ।+++(5)+++

## मोक्ष-साधन-वचनानि
> “तम् एव विदित्वामृतत्वम् एति"

इति ज्ञानम् एव मोक्ष-साधनम्  
इति सर्वसम्मतम् ।

[[40]]

भक्तेर् अपि वेदन-रूपत्वान् न विरोधः ।  
मोक्षसाधनं कुत्रचित् "विदित्वा'" इत्यनेन,  
क्वचित् " विज्ञाय प्रज्ञां कुर्वीत " इति प्रज्ञापदेनापि +उच्यते ।  
" तस्मिन् दृष्टे परावरे” (मुण्ड.उ. २.२. ८), इत्य्-अत्र दर्शन-शब्देनापि मोक्ष-साधनम् उच्यते ।  
" स्मृति-लम्भे सर्व-ग्रन्थीनां विप्रमोक्षः" (छा.उ. ७.२६.२)  
इति स्मृति-पदेन मोक्ष-साधनम् उच्यते ।

> एतानि साधनानि भिन्नानि वा, अभिन्नानि वा?

इति प्रश्ने भिन्नानीति न वक्तुं शक्यम् ।  
साधनानां भेदे सति -  
फलभेदस्यावश्यकत्वात् ।  
शास्त्रम् अपि सर्वेषाम् अविशिष्ट-फलम्  
इत्य् एव वदति  
“विकल्पोऽविशिष्ट-फलत्वात् (ब्र.सू. ३.३. ५७),  
इति ।  
एतद्विस्तरस्तु अन्यत्र प्रकरणे द्रष्टव्यः ।

### शब्दे भगवद्-अनुग्रहः
आदौ ईशावास्योपनिषदि

> " पूषन्नेकर्षे यम सूर्य प्राजापत्य  
> **व्यूह** रश्मीन्,  
> **समूह** तेजो  
> यत्ते रूपं कल्याणतमं  
> तत्ते पश्यामि  
> योऽसाव् असौ पुरुषः  
> सोऽहम् अस्मि "  
> ( ईशा.उ. १६)

इत्यादि-मन्त्रे परमात्मानं प्रार्थयत्य् उपासकः  
"व्यूह रश्मीन् समूहः तेजः " इति विरुद्ध-रश्मीन् अपसारय,  
अनुकूलं सर्वं क्रोडीकुरु  
इति सर्वं भक्तेर् एव रूपान्तरम् ।  
अन्तिममन्त्रे तु

> अग्ने नय सुपथाराये (ईशा.उ. १८)

इति परमात्मानं समीचीन-मार्गे नयनार्थं प्रार्थयति ।  
अग्रे नयतीत्य् अग्निः इति व्युत्पत्त्या,  
अग्निशब्दः परमात्म-परः ।  
अत एवान्ते  
"भूयिष्ठान्ते नम उक्तिं विधेम" (ईशा.उ. १८)  
इति आत्मसमर्पणं विधीयते ।  
नम इति पदम् आत्म-समर्पण-परम्  
इति तद्-रहस्य-विदः प्रवदन्ति ।

इदं सर्वं भक्ति-पदार्थान्तर्गतम् ।  
अतः परमात्मानुग्रहाद् एव मोक्ष  
इति वैदिकः पक्षः ।

एवम् एव "नायमात्मा प्रवचनेन लभ्यः " (कठ.उ. ३.२३), इति प्रारभ्य,  
स्व-बुद्धि-प्रज्ञादीनां मोक्ष-साधनत्वासम्भवम् उक्त्वा  
“यम् एवैष वृणुते तेन लभ्यः " (कठ.उ. ३.२३)  
इति परमात्मानुग्रहाद् एव तत्-प्राप्तिर् इत्य् उच्यत ।

एतत्पूर्ववाक्ये " नायमात्मा" इति प्रसक्तः परमात्मा,  
यं वृणुते= यादृशम् उपासकं स्व-प्राप्त्य्-अर्थम् आशंसते,  
तादृश-वरण-विषयस्यैव परमात्मा लभ्यः ।  
यत्-तदोः नित्य-सम्बधात्, अयम् एव शब्द-लभ्योऽर्थः ।  
अनेन ब्रह्म-प्राप्तिः केवलोपासक-प्रयत्न-मात्र-साध्या न,  
किन्तु उपास्यस्य ब्रह्मण अनुग्रहादेवेत्युक्तं भवति ।

[[41]]

अत्र “कर्मण्येवाधिकारस्ते मा फलेषु कदाचन" (गी. २.४७), इति न्यायः सूचितः ।  
अस्य न्यायस्यार्थः – ते = तव साधकस्य,  
कर्मणि = साधनानुष्ठाने एव, अधिकारः, न तु फले ।  
फलं तु परमात्माधीनम् इत्य् अर्थः ।  
एवं च “शास्त्र-फलं प्रयोक्तरि" इति न्यायः मोक्ष-व्यतिरिक्त-विषय एव प्रवर्तते ।  
कुत इति चेत्- तत्राह  
"मा कर्मफलहेतुर् भूः" (गी. २. ४७)  
इति मया कृतस्य कर्मण इदं फलम्  
इत्य् अभिमानः न कर्तव्यः  
एवम् अभिमानस्याहङ्कार-रूपत्वान्  
मोक्षं प्रति सः प्रतिबन्धको भवेत् ।  
अत एव वैदिकसिद्धान्ते भगवानेव फलप्रदः ।

मोक्षव्यतिरिक्तविषयेषु  
फलसम्बन्ध्य्-अहङ्कारः प्रतिबन्धको न भवेत् ।  
मोक्ष-व्यतिरिक्त-विषयकोऽयं मोक्षे कथं प्रवर्तेत ।  
एवं सति मया न किञ्चित् क्रियते चेद् अपि  
मोक्षो भवेद् एव किल इति चिन्तयित्वा  
मया न किमपि कर्तव्यमिति औदासिन्यं मास्तु ।+++(4)+++  
व्याज-मात्रतया भवता किञ्चित् कर्तव्यमेव,  
इत्यभिप्रायेणाह "मा ते सङ्गोऽस्त्वकर्मणि " (गी. २.४७), इति ।  
अत्र रामानुजीय-गीता-भाष्यम्

> 'सफलस्य कर्मणः बन्धरूपत्वात्  
> फल-रहितस्य केवलस्य मद्-आराधन-रूपस्य मोक्षहेतुत्वाच् च"

इति ।

### योगे साहाय्यम्
योग-दर्शनं तु सेश्वर-साङ्ख्यम् इत्युच्यते ।  
ईश्वरस्याऽपि योगमार्गसहायकत्वमेव ।  
अत एव 'ईश्वरप्रणिधानाद्वा" (यो.सू.१.२३) इति सूत्रं प्रवृत्तम् ।  
वस्तुतस्तु तच्-छास्त्रं  
बौद्धैः प्रतिपादितस्य विकल्पाख्य-ज्ञान-प्रभेदस्य  
अप्रामाण्य-निराकरणार्थम् एव प्रवृत्तम् ।  
अत एव “प्रामाण-विकल्प-विपर्यय-निद्रा-स्मृतयः " (यो.सू. १.६ )  
इति वृत्तीनां विभागः कृतः ।  
तथा च तन्मते विकल्पः न वा प्रमाणं न वा अप्रमाणम् ।  
साङ्ख्यमते कैवल्य-प्राप्तिर् एव फलम् ।  
योग-मते कैवल्यप्राप्ति-सहायकत्वेन ईश्वराङ्गीकारः ।


वेदान्त-शास्त्रे तु  
जीवस्य ब्रह्म-प्राप्तिः फलं,  
न तु कैवल्यादिकम् ।

### भक्तेः साधनत्वम्
उपनिषदि +उच्यमानानि निदिध्यास-ज्ञानादि-पदानि  
उपासनार्थे पर्यवस्यन्ति ।  
उपासना भक्तिश् च पर्यायः।  
अतः भक्तिः निदिध्यासन-रूपा ।  
अत एव मुक्तेस् तस्याः साधनत्वम् उच्यते ।

"निदिध्यासितव्यः" इत्यादि-श्रुतौ  
विशेष-रूपं ज्ञानम् एव विधीयते ।  
अन्ततः श्वेताश्वतर-श्रुतौ

> " यस्य देवे परा भक्तिः  
> यथा देवे तथा गुरौ"  
> ( श्वे. उ. ६.२३),

इति श्रूयते ।  
अत एव एते विधेय-ज्ञान-वादिनः ।  
ध्यानं चासकृद्-आवृत्त-स्मृति-रूपम् ।+++(4)+++  
आवृत्तेः पुरुष-प्रयत्न-साध्यत्वाज्  
ज्ञान-विशेषं तद् विधीयते ।  
भक्ति-सिद्धान्ते हि  
अन्ते परमात्मानुग्रहाद् एव मोक्षः ।  
भक्तिर् एव परमात्मानुग्रहे कारणम् ।

### प्रपत्तौ पर्यवसानम्
किम् अधिकोक्त्या?  
भक्तेरपि पर्यवसानं शरणागतावेव, यतः

> " न ऋते श्रान्तस्य सख्यायः देवाः "

इति ऋग्वेदय् एव  
"श्रान्तस्ये"ति पदेन  
आकिञ्चन्यापर-पर्याय-प्रपत्तेः प्रधान-हेतुः निर्दिश्यते ।

शरणागतिर् एव प्रपत्ति-पदेनापि +उच्यते ।  
श्रीरामानुजैर् एव वेदार्थसङ्ग्रहे उक्तेन

> " तेषां संसार-मोचनं भगवत्-प्रपत्तिम् अन्तरेण नोपपद्यते "

इति शपथ एव कृतः ।  
भक्त्य्-आचरणेन भगवद्-अनुग्रहः,  
तेन स्वीयाशक्त्य्-आदि-ज्ञानात् परमात्मनः शरणं याति ।  
एवं शरणागतस्य भक्तिर् वर्धते ।  
एवम् एव भक्ति-प्रपत्त्योः परस्परं पोषणं ज्ञेयम् ।   
एषैव वैदिकी पद्धतिः । +++(5)+++

एवम् एव गीतायाम् -

> " एवं सतत-**युक्ता** ये  
भक्तास् त्वां **पर्युपासते** ।
ये चाप्य् अक्षरम् अव्यक्तं  
तेषां के योग-**वित्तमाः** "  
> ( गी. १२.१)

इति श्लोके  
पूर्वार्धेन शिक्षितः व्यक्त-मार्गो वैदिकानाम् ।  
उत्तरार्धेन तु अ-वैदिक-बौद्धादीनाम अव्यक्तमार्गः उक्तः ।  
मार्गद्वयस्याऽपि लक्ष्यम् एकम् एवेति च  
"ते प्राप्नुवन्ति मामेव" (गी. १२.४), इत्यनेन स्पष्टीक्रियते ।  
अत्रापि श्रीशङ्कराचार्याः ज्ञानमार्गस्य श्रेष्ठ्यं  
भक्तिमार्गस्य मन्दाधिकारिकत्वं निरूपयन्ति ।  
तच्च बौद्धानां सन्तृप्त्यर्थम् इति ज्ञेयम् ।+++(4)+++

## ज्ञान-वरत्व-भ्रमः
आपाततः पश्यतां ज्ञानमार्ग-पद-दर्शने  
अयमेव मार्गः उत्कृष्ट इति भ्रमः स्यात् ।  
यतः " ज्ञानादेव मुक्तिः" इत्येव सर्वसम्मतः सिद्धान्तः ।  
ज्ञान-पदं यथा स्पष्टं तम् अर्थं वदति,  
एवं भक्तिपदं तादृशम् अर्थं स्पष्टं न वदत्य् एव ।

ज्ञानं त्व् अत्युत्तम एक एव मार्गोऽस्तीति बहूनां भ्रमः ।  
अतः भक्त्यपेक्षया ज्ञानमेव सर्वोत्कृष्टम्  
इति भावना सहजा ।

### ज्ञाने, भक्तौ तारतम्यम्
… भक्तिपदस्य, उपासनापदस्य च पर्यायत्वाङ्गीकारात्,  
गुरुम् उपास्ते, गुरुं भजते इत्यादिप्रयोगाणामपि सत्त्वाद्  
भक्तिपदं बहु-तरतम-भावापन्न-साधन-वाचकम् ।  
अत एव "**भक्ताश् चतुर्विधा**" इत्यादि शब्दा अपि आगताः ।

ज्ञानम् अपि बहु तरतमभावापन्नम् एव ।  
परन्तु विशुद्धं सर्वोत्कृष्टं **मुख्यं ज्ञानं** तु फलरूपम् एव,  
न तु साधनरूपम् ।  
**साधनं** तु अन्तःकरण-वृत्ति-रूपम् एवेति तन्-मत-सम्मतम् ।  
एतत् तु न मुख्यं ज्ञानम् ।  
अतः पूर्वोक्तरीत्या भ्रमस्यावकाशो नास्ति ।

> (" चतुर्विधा भजन्ते मां  
जनाः सुकृतिनोऽर्जुन ।
आर्तो जिज्ञासुरर्थार्थी  
ज्ञानी च भरतर्षभ " ॥) (गी. ७.१६)

केवलं भक्तस्, तत्त्वं न वेत्ति ।  
केवलं ज्ञानी तु  
आत्मानम् एव वेत्ति ।  
ज्ञानी भक्तस्तु आत्मानम्, जगत्, ईश्वरं सर्वमपि ज्ञातुं प्रभवति ।  
अतः ज्ञानी भक्तः श्रेष्ठः ।  
एवं कथनस्योद्देश्यं  
ज्ञान्य् एव श्रेष्ठः, न तु भक्तः  
इति शङ्करानुयायिनः मन्यन्ते ।

### साङ्कर्यम्
पद-श्रवणमात्रेण जातम् इदं साङ्कर्यम् ।  
एवं सति भक्तेर् अपि  
तन्-मते ऽन्तः-करण-वृत्ति-विशेष-रूपत्वाद्  
उभयोर् अपि ( भक्ति-ज्ञानयोः) साम्यम् एव  
न तु भक्त्य्-अपेक्षया उत्कृष्टं तज् ज्ञानम् ।

[[39]]

## भक्ति-पारम्यम्


… किं बहुना

> " तपस्विभ्यो ऽधिको योगी  
> ज्ञानिभ्योऽपि मतोऽधिकः ।  
> कर्मिभ्यश् चाधिको योगी  
> तस्माद् योगी भवार्जुन" ॥  
> (गी. ६.४६ )

इत्यत्र तपस्विभ्यः, कर्मिभ्यः, ज्ञानिभ्यश्च ज्ञानी भक्तियोगी श्रेष्ठः इति वस्तु-स्थितिर् उच्यते ।  

###  सर्व-साधकता
… वस्तुतः

> भक्त्या त्वनन्यया शक्य  
अहमेवं-विधोऽर्जुन ।  
ज्ञातुं द्रष्टुं च तत्त्वेन  
प्रवेष्टुं च परन्तप॥ (गी. ११ । ५४ )

इति ज्ञान-दर्शन-प्राप्तीनां सर्वेषाम् अपि  
भक्त्या साध्यत्वं प्रदर्शितम् ।


### १२-अध्याय-विस्तारः
… भगवद्-गीतायां द्वादशाध्याये अर्जुनस्य

> " एवं सतत-युक्ता ये  
> भक्तास् त्वां पर्युपासते ।  
> ये चाप्य् अक्षरम् अव्यक्तं  
> तेषां के योग-वित्तमाः" ॥  
> (गी. १२.१),

इति प्रश्नोऽपि तादृशात्म-तत्त्व-साधन-विषयक एव,  
तस्योत्तर-रूपेणेदं प्रवृत्तम्

> "मय्य् आवेश्य मनो ये मां  
नित्ययुक्ता उपासते ।
श्रद्धया परयोपेतास्  
ते मे युक्ततमा मताः ॥"  
> ( गी. १२.२),

> "तेषामहं समुद्धर्ता  
> मृत्युसंसारसागरात्”  
> (गी. १२.७),

इति भगवति अतिशयिता भक्तिर् एव उत्तमं साधनम्  
इति तमप्-प्रत्ययेन अभिहितम् ।  
तस्य तमप्-प्रत्ययेनाभिधाने  
तद्-अपेक्षया अवरं साधनं किमिति विव्रियते  
“ये तु" इत्यारभ्य "ते प्राप्नुवन्ति मामेव" इत्यन्तेन ।  
भक्त्य्-अपेक्षया (व्यक्त-मार्गापेक्षया) अ-व्यक्त-मार्गस्य अवरत्वे कारणं वक्ति

> 'क्लेशोऽधिकतरस् तेषाम्  
अव्यक्तासक्त-चेतसाम् ।
अव्यक्ता हि गतिर् दुःखं  
देहवद्भिर् अवाप्यते" ॥  
> (गी. १२.५)

इति भक्तेर् अव्यक्तमार्गापेक्षया उत्कृष्टत्वे कारणं विवृणोति।

> "ये तु सर्वाणि कर्माणि  
मयि सन्न्यस्य मत्पराः ।
अनन्येनैव योगेन  
मां ध्यायन्त उपासते ॥  
तेषामहं समुद्धर्ता  
मृत्यु-संसार-सागरात् ।  
भवामि न चिरात् पार्थ,  
मय्य् आवेशित-चेतसाम् "  
(गी. १२.१६-१७)

इति भक्तेः श्रेष्ठ्यं स्पष्टं प्रतिपादितम् ।

> “ये त्व् अक्षरम् अनिर्देश्यम्  
> अव्यक्तं पर्युपासते"

इत्य् उपक्रम्य  
अव्यक्तोपासकानां जघन्यत्वं वर्ण्यते  
इति विन्यास-विशेषेणैव स्पष्टं ज्ञायते ।

श्रीकृष्णस् तु  
अव्यक्त-तत्त्वस्य अव्यक्तेतिनाम्नैव दुर्-अवगमत्वं विस्तरेण उपपादयति -

> " सर्वत्र-गम् अचिन्त्यं च  
> कूट-स्थम् अचलं ध्रुवम् "  
> (गी. १२।३)

इत्य्-आदिना ।  
यद्य् अपि अव्यक्तोपासकानाम् अपि फलं समानम् एव इति

> “ ते प्राप्नुवन्ति मामेव" (गी. १२।४)

इत्य्-अनेनोच्यते,  
परन्तु व्यक्तोपासकापेक्षया  
अव्यक्तोपासकानाम् ईश्वर-तत्त्वानङ्गीकारात्  
साधना-काले “क्लेशोऽधिकतरस्तेषाम् …" इति क्लेशाधिक्यं स्पष्टं वर्ण्यते ।

तथा च कारणम् अपि “अव्यक्तासक्त-चेतसाम् …" इत्यनेन विवृतम् ।

[[27]]

पुनर् अपि "क्लेशोऽधिकतरस् तेषाम् …” इत्यस्यैव व्याख्यानम्

> अव्यक्ता हि गतिर् दुःखं  
देहवद्भिर् अवाप्यते  
(गी. १२।५ )

इत्य्-अनेनोत्तरार्धेन कृत्वोभयोः वैषम्यं सम्यक् प्रदर्शितम् ।  
एवम् आहत्य  
भगवान् श्रीकृष्णः स्वयम् एव  
व्यक्ताव्यक्तोपासकेषु व्यक्तोपासकानां श्रेष्ठ्यं  
पुनर् विस्तरेण वर्णयति

> ये तु सर्वाणि **कर्माणि**  
मयि **संन्यस्य** मत्-पराः।  
अनन्येनैव योगेन मां  
**ध्यायन्त उपासते**॥12.6॥  
> (गी. १२।६ )  
> तेषामहं समुद्धर्ता  
> मृत्युसंसारसागरात्।  
> भवामि न चिरात् पार्थ  
> मय्यावेशितचेतसाम्"  
(गी. १२।७ ) 

… इति भक्तानां भारः सर्वोऽपि भगवतैव स्वीक्रियत  
इति सुस्पष्टं कथनाद्  
भक्तेर् वैशिष्ट्यं प्रतिपादितम् ।

… एतेन व्यक्तोपासकानां भारं  
भगवान् स्वकीयत्वेन स्वीकरोति,  
न तु अव्यक्तोपासकानाम् इति तत्त्वम् अपि ज्ञाप्यते ।  
अतस् तेषाम् अहङ्कार-वासनायाः अनुवृत्तिः  
दुस्-त्यजेत्य् अपि सिध्यति ।

… भक्तिपदार्थोऽपि तन्मते अन्तः-करण-वृत्ति-विशेष-रूप एव ।  
एवञ्च वृथा कलहेन  
न कोऽपि लाभः ।  
प्रत्युत भक्तेः श्रममन्तरा निरतिशयपरुषार्थसाधनत्वम्,
भवत्-सम्मतस्य ज्ञानस्य तु

> "क्लेशोऽधिकतरस् तेषाम्  
> अव्यक्तासक्तचेतसाम्"

इति क्लेशाधिक्यं च कण्ठत एवोक्तम् ।

### लौकिकम् उदाहरणम्
एतद्-उक्तार्थो लोक-व्यवहारेणापि ज्ञातुं शक्यते  
लोके मार्ग-गमन-वेलायां  
पिता पुत्रस्य हस्तं गृहीत्वा  
गच्छतीत्येकः प्रकारः ।  
अन्यः प्रकारस् तु  
पुत्रः पितृ-हस्तं गृहीत्वा गच्छतीति ।  
अनयोर् मध्ये प्रथमः प्रकारः  
पुत्रस्य स्खलने सत्य् अपि  
पुत्रहस्तस्य पित्रा ग्रहणात्  
पुत्रः न पतेत्,  
पिता तं रक्षेत् ।  
द्वितीयस्तु पुत्रेण पित्रृहस्तस्य गृहीतत्वात्  
स्खलने पुत्रस्य स्खलनम् अनिवार्यम् ।

### वेदेष्टोपायः
ब्रह्म-प्राप्ति-पदार्थ-विचारे तु अभिप्रायभेदाः सन्ति ।  
इदानीं तस्य अप्रकृतत्वात्, समये द्रक्ष्यामः ।  
प्रकृत-ग्रन्थस्य परमोद्देशस् तु  
ज्ञान-विशेष-रूपापन्न-भक्तेर् एव वैदिक-सम्मतायाः  
ब्रह्मप्राप्तौ परम-साधनत्व-स्थापनमेव ।

बौद्ध-सम्मत-ज्ञानस्य वा  
निर्विशेष-वादि-सम्मतस्य नेति नेति मार्गस्य वा क्लेशसाध्यत्वान्  
न तद् वेद-सम्मतम् ।  
वेदस्तु अन्ते भगवद्-अनुग्रहम् एव मोक्षसाधनं वक्ति -

> 'नायमात्मा प्रवचनेन लभ्यो  
न मेधया न बहुना श्रुतेन ।  
यमेवैष वृणुते तेन लभ्यः  
तस्यैष आत्मा विवृणुते तनुं स्वाम्" (कठ. २.२३)

इति ।  
निर्विशेषवादिभिस् तु  
एवं व्याख्यातम्

> “यमेव परमात्मानमेष विद्वान् वृणुते प्राप्तुमिच्छति  
> तेन वरणेन परमात्मा लभ्यः,  
> नान्येन साधनान्तरेण नित्यलब्धत्वात् तस्य"

इति ।  
अत्र यत्-तदोः सम्बन्ध एव नास्ति,  
उपासकेच्छानुरोधेनैव फल-प्राप्तिः वर्ण्यते ।+++(5)+++

[[42]]

सविशेषवादिनां तु  
उपासनम् अपि परमात्म-वरण ( परमात्मानुग्रह) एव हेतुः ।  
परमात्मवरणेन च मुक्तिः  
न तु उपासनं साक्षान् मुक्तेः साधनम्  
इति वैदिकसम्मतः अनुग्रह-सिद्धान्त एवात्र विवक्षितः,  
न तु अविधेयज्ञानेन मोक्षवादः ।

"तेषाम् अहं समुद्धर्ता"  
इति गीतायाम् अपि तथैवोक्तम् ।  
यदि अस्मदुद्धारः अस्मद्धस्त एव वर्तते इति भावना,  
तदा अहङ्कारस्य दुस्त्यजत्वात्  
कथं तस्योद्धारो भवेत् ।  
अत एव वैदिक-मार्गय् एव मोक्षः सुलभः,  
इतरेषां तु क्लेशो ऽधिकतर एव ।

#### अवाप्त-समस्त-कामस्य लीला
> परमात्मा किम्-अर्थम् उपासकं वृणुते?  
अवाप्त-समस्त-कामस्यानेन को लाभ?

इति न शङ्कनीयम् ।

> “प्रियो हि ज्ञानिनोऽत्यर्थम्  
> अहं, स च मम प्रियः " (गी. ७.१७),

इत्युक्तरीत्या जीवपरमात्मनोः परस्परं प्रीतिविषयत्वेन स्वपुत्रलाभेन  
पितुः सन्तोष इव  
भगवतोऽपि जीवलाभेन सन्तोषः फलं भवत्येव ।

ज्ञानमार्गिण इदं क्लेशेन निर्वहन्ति ।

> एवं तर्हि "स एकाकी नारमत" (महोप. १.१ ) इति कथं युज्यते ।  
अवाप्त-समस्तकामस्य अ-रतिर् वा कथम् ।  
इदं +++(वचनम् एव)+++ सर्वं "बालः क्रीडनकैर् इव"

इति ते मन्यन्ते ।

[[44]]

बादरायणस्तु "लोकवत् तु लीला कैवल्यम्" (ब्र.सू. २.१. ३३) इत्येव मनुते ।  
अत एव -

> 'भोगार्थं सृष्टिर् इत्य् अन्ये  
क्रिडार्थम् इति चापरे ।
देवस्यैष स्वभावोऽयम्  
आत्म-कामस्य का स्पृहा " ॥ ( गौड. का. १.९)

इति वचनम् अपि  
+++(श्रीवैष्णवादिभिर् व्याख्यातम् अपि गौडपादेन रचितम् इति मन्यमानानाम्)+++  
अवैदिकानां तद्-अनुयायिनां न युज्यते ।  
देवस्यैषेति देव-पदं प्रयुञ्जानाः  
आत्मानम् एव विस्मरन्ति ।  
दिवु-क्रीडा-विजिगीषेत्य्-आदि धातोः प्रथमार्थः क्रीडैव ।+++(5)+++

अतः वैदिक-मार्गस्य बौद्धमार्गस्य च  
अजगजान्तरं वैलक्षण्यम् अवगन्तव्यम् ।

#### मुण्डके
एवम् एव

> ‘यस्मिन् द्यौः पृथिवी चान्तरिक्षम् ओतं  
> मनः सह प्राणैश्च सर्वैः ।  
> तम् एवैकं जानथात्मानम्  
> अन्या वाचो विमुञ्चथ -  
> अमृतस्यैष सेतुः " (मुण्ड. २.५)

इत्य्-अत्रापि वैदिक-बौद्ध-प्रक्रिययोर् वैलक्षण्यं द्रष्टव्यम् ।  
तत्र हि

> "तम् एवैकम् आत्मानं जानथ,  
> एष अमृतस्य सेतुः"

इति कथनाद् एष इति शब्दः परमात्मवाच्येव ।

अतः परमात्मन एव संसार-पार-प्रापकत्वं वैदिकमार्गे स्पष्टं विधीयते ।  
अत्र

> "एष"-इत्य्-अनेन पुंल्लिङ्गान्तेन  
"जानथ" इति ज्ञा-धात्व्-अर्थ-भूतं ज्ञानम् एव गृह्यते

इति ज्ञान-मार्गिणां व्याख्यानम् ।  
किन्तु कथं पुंल्लिङ्गान्तेन "एष" इति पदेन
धातुच्छन्नं ज्ञानं +++(क्लीबं)+++ ग्रहीतुं शक्यम् ? +++(5)+++

### देवतानुग्रहमयी संस्कृतिः
किं बहुना वैदिकी संस्कृतिः देवतानुग्रहमयी ।

तच्च —

> “देवान् भावयतानेन  
ते देवाः भावयन्तु वः ।  
परस्परं भावयन्तः  
श्रेयः परमवाप्स्यथ" ॥  
( गी. ३.११ )

इत्य्-अत्र स्पष्टम् उच्यते ।

[[43]]


## अव्यक्तोपासना-फलम्
… न तावन्-मात्रम्,  
किन्तु "ते प्राप्नुवन्ति माम् एव" इति अव्यक्तोपासका अपि  
अन्ते तमेव भगवन्तं प्राप्नुवन्तीति  
अव्यक्तोपासक-व्यक्तोपासकयोः फलभेदो नास्तीति स्पष्टमुक्तम् ।  
एवं तथा चानयोः मार्गभेदमात्रम्, न तु फलभेदः ।  

एवम् अ-शेष-बन्ध-निवृत्ति-रूपामृतत्व-प्राप्तेर्  
उपाय-द्वयं प्रतिपादितम् ।  
व्यक्तमार्गः, भक्तिमार्गः, साकार-मार्गः इत्यादिपदैः प्रथमः व्यपदिश्यते ।  
द्वितीयस्तु ज्ञानमार्गः, अव्यक्तमार्गः, निराकारमार्गः इत्य्-आदि-शब्दैः व्यपदिश्यते ।

## अधिदैवम्, अध्यात्मम्
… "भक्तिमार्गानुसारिणां भक्तानां कृते  
भगवान् एव सर्वं विधास्यती"ति न कापि चिन्ता।  
साधकस्य अध्यात्मम् अधिदैवं  
द्वयम् अपि एकम् एव +इदानीन्तन-साधनदृष्ट्या ।  
अधिदैवं यद्य् अपि बह्व्-अर्थ-गर्भम् -  
यतः +देवताः सर्वफलप्रदा।  
आर्तः जिज्ञासुः अर्थार्थी - एते त्रयोऽपि देवतावादिनः ।  
एतेषु त्रिषु अध्यात्मप्रसक्तिर् एव नास्ति ।  
तत्-तत्-फलार्थम् एव  
देवतानां भजनं क्रियते ।  
चतुर्थो ज्ञानी तु भक्तेषु +अन्तर्गतत्वाद्  
भक्तोऽपि भवति,  
ज्ञानीति निर्देशाज् ज्ञानी अपि भवति ।  
अयमेव अध्यात्मनिष्ठः इति वक्तुं शक्यः ।  

अत एवोपरि  
"ज्ञानी त्वात्मैव मे मतम्"  
इति स प्रशस्यते।  

अतः स्थूलदृष्ट्या  
तस्याधिदैविकत्वेऽपि  
तत्त्वदृष्ट्या तस्याध्यात्मिकतापि +अनिवार्या ।  


## योगः
… अतो मनः सम्यक् संरक्षणीयम् ।  
"कथं संरक्षणीयम्?" इति जिज्ञासायां  
गीता-षष्ठाध्याय-स्थः श्री-कृष्णार्जुन-संवादश् चिन्तनीयः  
इत्य् एवोत्तरं भवति ।

[[44]]  
तत्र योग--स्व-रूप-निरूपणान्ते

> "आत्मौपम्येन सर्वत्र  
समं पश्यति योऽर्जुन ।  
सुखं वा यदि वा दुःखं  
स योगी परमो मतः " ॥ +++(5)+++

इति योगस्य परम-काष्ठां बोधयन् भगवान् श्रीकृष्णः  
मन-इन्द्रियादि-निरोध-मूलक--सर्व-सम-दर्शित्व-रूपं योगम् उपदिष्टवान् ।  
तच् छ्रुत्वा मनो-निग्रहश् चातीव-कठिनः,  
भगवदनुग्रहं विना न सम्भवति ।  
भगवद्-अनुग्रहश् च स्व-दोष-ज्ञानपूर्वकं भगवच्-छरणागत्या भवति ।

किन्तु सर्वोऽपि जनः  
आत्मानं निर्दुष्टम् एव मनुते ।  
चेतनेन स्वस्मिन् दोष-बुद्धाव् अज्ञातायां  
दैवेनापि स्वतस् तस्य दोषस्य निराकरणं कर्तुं न शक्यते ।+++(5)+++  
तथा च

> कथं चेतनस्य तत्त्वबोधो भवेद्

इति सर्व-जन-हितार्थं  
महत्-समस्यामय-रहस्यम् उद्घाटयितुं विवेकी +अर्जुनः पृच्छति

> " चञ्चलं हि मनः कृष्ण"

इति ।  
श्रीकृष्ण इदं रहस्यं जानन्  
अतीवानायासेनोत्तरं वक्तुं न प्रयतते -  
किन्तु तद्-उक्तापेक्षयापि मनसः स्वरूपं त्व् अतीव गहनम्,  
अतः तदीयसंशयः +नाल्प इति

[[85]]

> असंशयं महाबाहो  
मनो दुर्निग्रहं चलम् ।
अभ्यासेन तु कौन्तेय  
वैराग्येण च गृह्यते ॥  
असंयतात्मना योगो  
दुष्प्राप इति मे मतिः ।  
वश्यात्मना तु यतता  
शक्योऽवाप्तुम् उपायतः ॥

इति श्लोक-द्वयेन  
स-कारणं मनसः दुर्जयत्व--स्व-रूपं निरूपयन्  
मनो-जयस्यातिदुष्करत्वं पोषयितुं  
"शक्योऽवाप्तुम् उपायतः" इति वदति ।

लोके ऽपि जनाः  
मत्त-गजादिकम्
उपायेन इक्षु-दण्डादि-प्रदर्शनादिना वशे कुर्वन्ति  
एवम् उपायेन मनोऽपि वशीकर्तुं शक्यत एव ।  
अत एव

> "उपायेन तु यच्छक्यं  
> न तच्छक्यं पराक्रमैः "

इति +उपायस्य महत्त्वम् उच्यते ।

मनसो जयः दुष्करः,  
किञ्चिद् अनवधानेऽपि  
जयः प्राप्तुं न शक्यते ।

कदाचित् पूर्व-वासना-वशाज्  
जागरूकोऽपि नरः च्यवते ।  
तावता +एतावता कृतं साधनं सर्वं व्यर्थम् अभूद्  
इति न मन्तव्यम् ।  
न वा "अहं तद् योगस्यानर्ह" इति निराशया स्वलक्ष्यान् निवर्तितव्यम् ।  
किन्तु

> 'तानि सर्वाणि संयम्य  
युक्तम् आसीत मत्-परः ।  
वशे हि यस्येन्द्रियाणि  
तस्य प्रज्ञा प्रतिष्ठिता " ॥ (गी. २।६१ )

इति

> "सर्वदोषस्य परिजिहीर्षया  
> विषयानुराग-युक्ततया दुर्जयम्"

इति इन्द्रियाणि संयम्य  
चेतसः शुभाश्रय-भूते "मयि" मनः +अवस्थाप्य  
समाहित आसीत ।  
मनसि मद्-विषये सति  
निर्दग्धाशेष-कल्मषतया  
निर्मलीकृतं विषयानुराग-रहितं मन-इन्द्रियाणि स्ववशे करोति  
ततो वश्येन्द्रियं च मन  
आत्म-दर्शनाय प्रभवति ।

उक्तञ्च-

> 'यथाग्निर् उद्धत-शिखः  
कक्षं दहति सानिलः ।  
तथा चित्तस्थितो विष्णुर्  
योगिनां सर्वकिल्विषम् ' ॥  
(वि. ६ ७ ७४ )

इति

गीता-तद्-भाष्यानुसारं परमात्मनि विश्वासं कृत्वा  
तत्साहाय्येन सर्वं साधयितुं शक्नोति पुरुषः ।

### न च्युतिः
> 'नेहाभिक्रमनाशोऽस्ति  
प्रत्यवायो न विद्यते ।
स्वल्पम् अप्य् अस्य धर्मस्य  
त्रायते महतो भयात् " ॥ (गी. २।४० )

[[86]]


> 'अपि चेत् सुदुराचारो  
> भजते माम् अनन्यभाक् ।  
> साधुरेव स मन्तव्यः  
> सम्यक्-व्यवसितो हि सः ॥  
> क्षिप्रं भवति धर्मात्मा  
> शश्वच्छान्तिं निगच्छति ।
> कौन्तेय प्रतिजानीहि  
> न मे भक्तः प्रणश्यति " ॥+++(5)+++  
> (गी. ९।३०-३१)

इति भगवद्-ववचनैर् अनन्यभक्तेर् महिमानं ज्ञात्वा  
भगवन्तं सदा स्मृत्वा  
स्वात्मोन्नतये प्रयासः कर्तव्य  
इति स्पष्टं ज्ञायते ।

प्रबल-कर्म-वशाद्  
यदि आरब्ध-योगः पुरुषः  
योगात् प्रच्युतो भवति चेद् अपि  
यज्-जातीय-भोगाभिकाङ्क्षया योगात् प्रच्युतः  
तादृशान् अतिशय-पुण्यवद्भिः प्राप्यान् कल्याणमयान् दुर्-लभान् भोगान् अपि  
योगमाहात्म्याद् एव पुण्य-लोकेषु **भुक्त्वा**

भोग-वासना-नाशानन्तरं योगोपक्रमे सति  
भ्रष्टश् चेद्  
योग-माहात्म्याद् एव पुनः योगोपक्रम-योग्यानां महतां कुले जायते ।

परिपक्व-योगः भ्रष्टश् चेत्  
स्वयं योगं कुर्वतां योगोपदेशकानां च कुले उत्पद्य  
सुप्त-प्रबुद्ध-पुरुषवद् भगवद्-अनुग्रहेण  
पूर्व-योगाभ्यास-वासनाया उज्जागरणेन  
अध्यात्म-योग-विषयक-साध्य-साधन-सामग्रीं सर्वाम् उपलभते ।

### ज्ञानाधिकारः
एतादृशाधिकारी एव शब्द-प्रपञ्चातीतः  
साक्षात् तत्त्वम् एव लभत  
इति

> जिज्ञासुर् अपि योगस्य  
शब्द-ब्रह्मातिवर्तते

इति प्रशस्यते भगवता ।+++(5)+++

तत्रापि पूर्वं जीव-स्वरूपं साक्षात् कृत्य  
ततः पर-भक्तिम् उपलभ्य  
क्रमशः +अन्ते फल-भूत-परमात्म--स्व-रूपम् अवाप्नोत्य् एवेति —

> पार्थनैवेह नामुत्र  
विनाशस् तस्य विद्यते ।
नहि कल्याण-कृत् कश्चिद्  
दुर्गतिं तात गच्छति ॥

इत्य्-आरभ्य

> प्रयत्नाद् यतमानस् तु  
योगी संशुद्धकिल्बिषः ।  
अनेकजन्मसंसिद्धः  
ततो याति परां गतिम् " ॥ ( गी. ६।४० - ४५ )

इत्य्-अन्तैः

> “समः सर्वेषु भूतेषु  
> मद्-भक्तिं लभते पराम् "  
> (गी. १८५४ )

इत्य्-आदिभिश् च भगवद्-वचनैर् ज्ञायते ।  
तादृशोत्तमाधिकारिणः  
शब्द-प्रपञ्चाद् उत्थिताः  
भगवद्-अनुग्रहेण साक्षात् तत्त्वम् एव लब्धुं शक्नुवन्ति ।  
अर्थे साक्षाद् लब्धे  
शब्देन किं प्रयोजनम् ?

जीवस्य हित-साधनयोर् ज्ञान-भक्त्योर् मध्ये  
भक्ति-रूपं साधनम् एव सहजं सुकरं च,  
न ज्ञानम् ।  
प्रकृति-पञ्जरे बद्धस्य जीवस्य  
अ-व्यक्त-मार्गावलम्बिनाम् अपि मुक्तिः सम्भवतीति  
"ते प्राप्नुवन्ति मामेव" इति  
परमात्मना स्वस्यानुग्रह एव तद्-उपर्य् अपि प्रदर्शिता ।

### अनुग्रहः
… इन्द्रिय-निग्रहादि-द्वारा शोधन-पूर्वकं  
क्रमेणान्ते जगन्-मूल-भूतात्म-स्वरूपावाप्तिर्  
भगवदनुग्रहेणैव सम्भवति  
न तु केवलं स्वप्रययत्नेन ।  
भक्तिम् अन्तरा  
स्व-प्रज्ञया स्वयम् एव साधनं कुर्याच् चेत्  
तस्य भारः स्वोपर्येव समापतेत् ।

[[87]]

देह-मनो-बुद्धीन्द्रियादिषु  
मध्ये वर्तमानेन जीवेन  
स्वयम् एव स्वस्याहङ्कारः +नाशयितुं न शक्येत  
किन्तु उत्तरोत्तरं वर्धेत ।  
अत एव अव्यक्तोपासना दुस्-साधेति

> ‘क्लेशोऽधिकतरस् तेषाम्  
अव्यक्तासक्तचेतसाम् ।  
अव्यक्ता हि गतिर् दुःखं  
देहवद्भिर् अवाप्यते" ॥

इति स्पष्टम् अव्यक्तोपासकानाम्  
अव्यक्तोपासनायां सयुक्तिकं क्लेशः महान् प्रदर्शितः भगवता ।

तद्-विपरीततया

> "ये तु सर्वाणि कर्माणि  
> मयि सन्न्यस्य मत्परा ।  
> अनन्येनैव योगेन  
> मां ध्यायन्त उपासते ।  
तेषामहं समुद्धर्ता  
मृत्यु-संसार-सागरात् ।  
भवामि न चिरात् पार्थ  
मय्य् आवेशितचेतसाम् " ॥

इति व्यक्तोपासकानां भक्तौ सुकरत्वं सहजत्वं शीघ्रफलप्रप्तिः इत्यादयः बहवः गुणाश्च उक्ताः ।

अव्यक्तोपासनाऽपेक्षया  
सगुणोपासनायां विद्यमानं सौकर्यं  
श्रीरामकृष्णपरमहंस-वचनेनापि ज्ञातुं शक्यते इत्थम्

> " पिता पुत्रस्य हस्तं गृहीत्वा मार्गं नयति चेत्  
> पुत्रस्य पतनं न भवेत् पित्रा गृहीतत्वात् ।  
> पुत्रो यदि पितुः हस्तं गृहीत्वा गच्छति  
> तदा लेशतः स्खलनेऽपि पुत्रः पतेद् " ।

इति।  
अतः प्रकृति-जयाय  
कदाचन परमात्मनि भारः समर्पणीय एव ।

अत एव

> तेषां संसारमोचनं भगवत्-प्रपत्तिम् अन्तरेण नोपपद्यते

इति श्रीभाष्यकारस्य सूक्तिर् अपि सङ्गच्छते ।  
यतो हि सर्वेऽपि जीवाः परमात्मन एवांशभूताः ।  
पूर्वोक्ता परमात्मनि अतिशयभक्तिर् एव वर्धमाना  
पराकाष्ठायां प्रपत्तिरूपा भवति ।  
सा च  
सर्वांशेन परमात्म-समर्पण-रूपेति  
जीवात्मतत्त्वं परमात्मनः पृथक् स्थातुं न शक्नोतीति  
अन्ते परमात्मानुग्रहेण प्रकति-सम्बन्धाद् विमुच्यते ।


## शाङ्कर-मतं गीताभाष्ये
शाङ्कर-मते तु  
"तत् त्वम् असि" इत्य्-आदि-वाक्य-जन्यम् अपरोक्षं ज्ञानं मोक्ष-साधनम् ।  
तच् च ज्ञान-सामान्य-रूपम्  
इति **न विधेयम्** ।  
अत एव ते **अ-विधेय-ज्ञान-वादिनः** ।  
एतन्-मत-दृष्ट्या तु  
उपनिषत्स्व् अपि ज्ञानम् एव मोक्ष-साधनतया विधीयते,  
न तु भक्तिः ।  

उपासनारूपेश्वरानुग्रहस्य मोक्ष-साधनत्वं  
बौद्धादिभिर् निरीश्वर-वादिभिर् नाङ्गीकर्तुं शक्यम् ।  
अत एव ते ज्ञानम् एव मोक्ष-साधनत्वम् इति वदन्ति ।  

निर्विशेषाद्वैत-मते ऽपि - ईश्वरः मिथ्या ।  
अतोऽनुग्रहः न मोक्ष-साधनम् ।  

"आत्मैकत्व-ज्ञानम् एव ज्ञानम्,  
इतरत् सर्वम् अ-ज्ञानम् एवे"ति,

> जगतो जीवस्य च ज्ञानम् अ-ज्ञानम् एव,  
तयोर् मिथ्यात्वाद्

इत्य् अपि मिथ्यात्व-वादिनः शाङराः।

(गीता-भाष्य-दृष्ट्या इदं सर्वम् उक्तम् ।  
गीताभाष्यस्य शङ्कर-कर्तृत्वाभावस्य तदीयैर् एव कैश्चिन् निश्चितत्वान्,  
न तद् विचारार्हम् इति,  
उपनिषद्-दृष्ट्या किं मोक्षसाधनम् इति उत्तरत्र विचार्यते। +++(5)+++  ) 

### शाङ्करानार्जवम्
… एवम् एव गीताभाष्ये पीठिकायां  
"सदा षाड्-गुण्य-परिपूर्णो भगवान् वासुदेवः" इत्यादि प्रदर्शनाद्  
गीताभाष्यम् अपि नादिशङ्करकृतम्,  
किन्तु ब्रह्म-सूत्र-भाष्यम् उपनिषद्भाष्यञ् च शङ्कराचार्यकृतम्  
इति साहसेन प्रतिपादयन्ति ।

वस्तुतः सर्वत्र समानरूपेणैव ग्रन्थेषु निर्विशेष-वादं स्थापयाम् आसुः  
श्रीशङ्कराचार्याः ।

तस्य निदर्शनतया गीता-द्वादशाध्यायोपक्रम-शाङ्कर-भाष्यं द्रष्टव्यम् ।  
तत्रादौ निर्विशेषं सविशेषं च तत्त्व-द्वयम् अपि प्रदर्श्य  
मूलग्रन्थे सविशेष-तत्त्वस्यैव श्रैष्ठ्य-प्रतिपादनेऽपि  
बलान् निर्विशेष-तत्त्वस्यैवोत्तमत्वं प्रतिपादयन्ति ।  
(तद् एतद् बौद्धानां सन्तृप्त्य्-अर्थम् इति  
अस्मिन् ग्रन्थे +एव अन्यत्र विचारितम् ।)

… भगवद्गीतायां द्वादशाध्याये –

> “ एवं सततयुक्ता ये  
भक्तास्त्वां पर्युपासते ।  
ये चाप्यक्षरम् अव्यक्तं  
तेषां के योगवित्तमाः " ॥ (गी. १२ ।१ )

इति अर्जुनः श्रीकृष्णं प्रति पृच्छति ।  
अत्र प्रश्ने पूर्वार्धे भक्ता इति पद-विन्यासेन  
शुद्धो भक्तिमार्गः प्रस्तुतः ।  
परमात्मनः स-विशेषत्वं, स-गुणत्वं, साकारत्वम् अङ्गीकृत्य  
प्रश्नोपक्रमः - **एवम्**-इत्यादिना एकादशाध्यायोक्त-विश्व-रूप-दर्शन-स्मरणेन  
**एवम्** इत्युक्त्वा पृच्छ्यते ।  
अस्यैव मार्गस्य **व्यक्त-मार्गः** इति सञ्ज्ञा ।  
भगवतः स-विशेषत्वाङ्गीकारेण प्रयुक्तोऽयं मार्गः ।

अत्रैव प्रश्नोत्तरार्धे "ये चाप्यक्षरम् अव्यक्तम्" इति निर्देशाद्  
अन्यो **ऽव्यक्त-मार्गः** ज्ञानमार्गः इति सूचितम् ।  
**ये चापि** इत्यत्र च-शब्दापि-शब्दाभ्यां  
पक्ष-द्वय-क्रोडी-करणेन  
**तेषाम्** इति निर्दिश्य  
अनयोर्मध्ये "**कः उत्तम-योगी**"ति प्रश्नस्याशयः स्पष्टं ज्ञायते ।

श्रीशङ्कराचार्यैस् तु गीताभाष्ये

> **ये चान्येऽपि** त्यक्त-सर्वैषणाः सन्न्यस्त-सर्व-कर्माणो  
यथा ऽविशेषितं ब्रह्म  
**अक्षरं** निरस्त-सर्वोपाधित्वात्  
**अव्यक्तम्** अकरणगोचरम् -  
यद् +हि करण-गोचरं  
तत् व्यक्तम् उच्यते;  
अञ्जेर् धातोः तत्-कर्मकत्वात्  
इदं तु अक्षरं तद्-विपरीतम्;  
शिष्टैश्च +उच्यमानैर् विशेषणैः विशिष्टम्;  
तत् ये चापि पर्युपासते;  
> (गी.शा.भा. १२.१ )

इति "व्यक्ताव्यक्तोपासकेषु कः श्रेष्ठः" इति प्रश्ने सत्य् अपि  
उत्तरार्धोपदिष्टाव्यक्तोपासकान् परित्यज्य  
केवलं व्यक्तोपासकेषु कः श्रेष्ठः इति प्रश्नस्याशयं मत्वा  
ब्रह्म-रुद्रादित्योपासकेषु विष्णु-भक्ताः श्रेष्ठा इत्य् अभिप्रायेण   
+उत्तरयन्ति श्रीशङ्कराचार्याः

[[26]]

> ये तु अक्षरोपासकाः सम्यग्-दर्शिनः निवृत्तैषणाः;  
ते तावत् तिष्ठन्तु, तान् प्रति यत् वक्तव्यम्; तद् उपरिष्टात् वक्ष्यामः।  
ये तु इतरे --,

इत्युक्त्वा -


> मय्य् **आवेश्य मनो** ये मां  
नित्य-युक्ता उपासते।  
श्रद्धया परयोपेतास्  
ते मे **युक्त-तमा** मताः॥12.2॥  
(गी. १२।२ )

इत्य् एतं श्लोकं व्याख्याति  -

> **मयि** विश्वरूपे परमेश्वरे **आवेश्य** समाधाय **मनः;  
ये** भक्ताः सन्तः;  
**मां** सर्वयोगेश्वराणाम् अधीश्वरं  
**सर्वज्ञं** विमुक्तरागादि-क्लेश-तिमिर-दृष्टिम्;  
**नित्ययुक्ताः** अतीतानन्तराध्यायान्तोक्त-श्लोकार्थ-न्यायेन सतत-युक्ताः सन्तः  
**उपासते श्रद्धया परया** प्रकृष्टया **उपेताः;  
ते मे** मम **मताः** अभिप्रेताः **युक्ततमाः** इति।
नैरन्तर्येण हि ते मच्चित्ततया अहोरात्रम् अतिवाहयन्ति।  
अतः युक्तं तान् प्रति युक्ततमाः इति वक्तुम् (शक्यते)॥

… 'योगिनामपि सर्वेषाम्" (गी.६.४७) इत्यत्र  
“रुद्रादित्यादि-ध्यान-पराणां मध्ये" इति शाङ्कर-भाष्यम्  
+++(न त्व् अत्राव्यक्तोपासक-समुच्चयः)+++।  
(एवम् एव) षष्ठाध्यायान्ते

> योगिनाम् अपि सर्वेषां  
मद्-गतेनान्तरात्मना।  
श्रद्धावान् **भजते यो मां**  
स मे **युक्ततमो मतः**॥6.47॥  
> (गी. ६।४७)

इत्य्-अत्रापि  
सकल-विध-योगिनाम् अ-विशेषेण सर्वेषाम् अपि ग्रहणेऽपि  
वसु-रुद्राद्य्-अपेक्षया, विष्णूपासकः श्रेष्ठः  
इत्य्-एव विवृण्वन्ति श्रीशङ्कराचार्याः ।  
एवं भक्तेषु विष्णु-भक्तः,  
न तु साधकेषु सर्वेषु इति विवृण्वन्ति ते ।

एवं प्रकृतेऽपि द्वादशाध्याये

> मय्य् **आवेश्य मनो** ये मां  
नित्य-युक्ता उपासते।  
श्रद्धया परयोपेतास्  
ते मे **युक्त-तमा** मताः॥12.2॥  
(गी. १२।२ )

इत्य्-अस्मिन् श्लोके  
स्पष्टं व्यक्ताव्यक्तोपासकेषु व्यक्तोपासकस्य श्रैष्ठ्यम् उक्तं चेद् अपि  
तथा न व्याख्यायते श्रीशङ्कराचार्यैः ।  
तत्तु प्रकृत-वाक्य-विन्यासानुगुणं न भवति ।

### नास्तिक-तर्पणम्
एवं रीत्या व्यक्ताव्यक्त-मार्गयोर् विशेषस्य स्पष्टत्वेऽपि  
विपरीतमेव वर्णयन्ति श्रीशङ्कराचार्याः ।

इदं सर्वं भक्तिमार्गस्य जघन्यत्वं  
ज्ञानमार्गस्योत्तमत्वं मन्यमानानाम्  
आत्मानं च ज्ञानमार्गिणं भावयतां  
जैन-बौद्धानां सन्तोषार्थम् एवेति अवश्यं वक्तव्यम् ।+++(5)+++

इयं +++(कु-)+++भावना अनन्तर-कालिकानामद्वैतिनां सर्वेषां रूढा वर्तत  
इति कल्प-तरु-कारेणामलानन्द-सरस्वती-महाभागेन  
स्पष्टं स-विशेष-ब्रह्म-निष्ठानां मन्दाधिकारिकत्व-वर्णनेन ज्ञायते-

> "निर्विशेषं परं ब्रह्म  
> साक्षात् कर्तुम् अनीश्वराः ।  
> ये मन्दास् तेऽनुकम्प्यन्ते  
> स-विशेष-निरूपणैः ॥  
> वशीकृते मनस्य् एषां  
> सगुणब्रह्म-शीलनात् ।  
> तद् एवाविर्भवेत् साक्षाद्  
> अपेतोपाधिकल्पनम्" ॥  
> (ब्रह्ममी० १।१।१९)

इति।  
यद्यपि निर्विशेष-तत्त्वसाक्षात्कारो नाद्वैत-वाद-सम्मतः ।  
तथाऽपि "**साक्षात्कर्तुम् अनीश्वराः**" इत्यपि कथम् इति चिन्तनीयम् ।

[[28]]

एवम् एव  
प्रकृते द्वादशाध्याये गीतायां  
भक्ति-मार्ग-निष्ठानां भगवद्-उपासकानाम् अव्यक्तोपासकानाम् (आत्मोपासकानाम्) च तुलनं कृत्वा  
भक्तानां श्रैष्ठ्ये वर्णितेऽपि  
श्रीशङ्कराचार्यैस् तद्-अपेक्षया ऽव्यक्तोपासकानाम् एव श्रैष्ठ्य-प्रदर्शनम् अपि  
जैनानां बौद्धानां च सन्तृप्त्य्-अर्थम् एवेति ज्ञेयम् ।  
एवं जीवेश्वर-भेद-मूलकत्वाद् गीतायां  
भक्ति-मार्गस्य श्रेष्ठ्ये स्पष्टं वर्णितेऽपि

> अव्यक्तमार्गस्यैव वैदिकत्वं,  
न तु भक्तिमार्गस्य

इति श्रीशङ्कराचार्य-वचनाभिप्रायः  
तट-स्थ-विमर्शकैः चिन्तनीयः ।

… एवं सत्य् अपि शङ्कराचार्यैर् अन्यथा-व्याख्यानं  
बौद्धानां सन्तृप्त्य्-अर्थम् एवेत्य् अवगन्तव्यम् ।

… अतः श्रीशङ्कराचार्याणाम् उक्ति-द्वैविध्यम् अ-निवार्यम् ।

श्रीशङ्कराचार्याणां भक्तेः मोक्ष-साधनत्वाभावत्व-समर्थनं  
बौद्धानां तृप्त्य्-अर्थम् एव ।  
यतः बौद्धाः निरीश्वर-वादिनः,  
तेषां मते भक्तेः मोक्षसाधनत्वासम्भवाज्  
ज्ञानम् एव मोक्षसाधनम् । +++(4)+++