+++
title = "०३ मत-त्रय-समन्वयः"

+++

श्रीशङ्कर-रामानुज-आनन्दतीर्थानां त्रयाणां मत-परिशीलनेनैव  
इतर-ब्रह्म-सूत्र-भाष्य-कार-मतानि विदित-प्रायाणि भवेयुः ।  
यतः भेदः, अ-भेदः, भेदाभेदौ इति पक्षत्रयापेक्षया  
चतुर्थः पक्षो न कश्चन भवितुम् अर्हति ।  
एतद्-दृष्ट्या श्री-आनन्दतीर्थीयं मतं शुद्ध-भेदवादि,  
श्रीशङ्करचार्यमतम् अभेदवादि ।  

## समन्वयः
> … वस्तुतः +जगद्-उद्धारार्थम् एवावतीर्णा महा-पुरुषा  
मूल-भाष्यकर्तारः सर्वेऽपि प्रामाणिकाः

इति तेषां भाष्यम् आमूल-चूडं परिशीलनेन ज्ञायते ।

[[89]]

> परस्-परं वचन-भेदस् तु  
तत्-तद्-देश-कालाधिकार्य्-अनुगुणतया जात

इति ज्ञायते ।

तावता

> तेषां महा-पुरुषाणाम् आत्म-तत्त्व-विषये मत-भेद आसीद्

इति तु न वक्तुं शक्यते ।

तद्-अनन्तर-कालिकैस् तेषां धर्म-सङ्कट-स्थितिम् अज्ञातवद्धिः  
केवलं शब्द-मात्र-परायणैः  
तत्-तद्-भाष्य-ग्रन्थस्य तथा व्याख्यानं कृतं  
यथा तेषां मूल-पुरुषाणाम् अपि आत्म-तत्त्व-विषये च मतभेद आसीद् इतीव ।

आत्म-तत्त्व-जिज्ञासु-जनेषु  
यथाऽर्थ-तत्त्व-विषयक-मोहश् च उत्पादितः।  
द्वैतम् एवाद्वैतम् एवेत्य्-आदि-वादाः  
फल-साधनयोर् एकैकांशस्य प्राधान्यम् आदाय प्रवृत्ताः,  
न तात्त्विकाः वस्तुतः।  
एतन्-मत-द्वयम् अपि  
आत्मनः साधनावस्थां साध्यावस्थां काल-भेदेन उभयावस्थाञ् च बोधयति ।

तत्र द्वैतं - साधनावस्थाम्,

अद्वैतं फलावस्थम् आत्मतत्त्वं बोधयति ।  
तद् आत्म-तत्त्वं च न निर्विशेषम् ।  
निर्विशेषे वस्तुनि प्रमाणाभावात् ।  
एतादृश-विचित्र--चिद्--अ-चित्--प्रपञ्चस्य मूल-बीज-भूतं तत्त्वं  
कथं निर्विशेषं भवेत् ।+++(5)+++  
श्रीशङ्कराचार्यैर् ब्रह्म-सूत्रेषु निर्विशेष-तत्त्व-प्रतिपादनं तु  
बौद्धान् सन्तर्प्य  
वैदिक-मत-संरक्षणार्थम् एव ।

सविशेषाद्वैतं च उभयोः अवस्थयोः  
कालभेदेन अविरोधं प्रदयर्शयति ।  
अतः सर्वेषां कृते सर्वम् आवश्यकम् ।  
अत एव भगवतो भाष्यकारस्य वेदार्थसङ्ग्रहे -

"अभेदो वा भेदो वा द्वयात्मकता वा कोऽयमर्थः समर्थितो भवती"ति स्वयं प्रश्नम् उत्थाप्य

> "सर्वस्य वेदवेद्यत्वात्  
> सर्वं समर्थितं भवति"

इति सिद्धान्त-कथनं पूर्वोक्तम् अर्थं समर्थयति ।  
उपरि गन्तव्यं चेत्  
सोपानेनैव गन्तुं शक्यम् ।  
उपरि आरूढस्य पुरुषस्य कृते  
सोपानस्यानावश्यकत्वेऽपि  
तत् सोपानं स्व-स्थाने तिष्ठेद् एव ।

एवम् उपरि जिगमिषोः सोपानम् आवश्यकं चेद् अपि  
तद् एव साध्यं तु न भवत्य् एव ।  
एवम् एव तत्त्व-क्षेत्रेऽपि साध्य-साधन-भावस्य +आवश्यकत्वेन  
सर्वैर् आचार्यैः समयानुकूलं साध्य-साधनयोर् मध्ये  
प्रधानतया एकैको भागः प्रदर्शनीयः +अभूच् चेद् अपि  
तेषाम् आचार्याणाम् अन्यस्यांशस्य निराकरणे तात्पर्यं नासीदेव ।

यतो हि श्रुति-स्मृत्य्-आदयः सर्वेऽपि  
ब्रह्मणः प्रलये मुक्तौ च एकत्वावस्थां  
सृष्टौ बहुत्वावस्थाञ् च स्वयं प्रदर्शयन्ति चेत्   
तेषां श्रुत्य्-आदीनां प्रमाणानां  
द्वैताद्वैतादीनां मतानाञ् च  
ब्रह्मणः एकत्वबहुत्वावस्थयोश् च कथं विरोधो भवेत् ?  
विरोधे सत्येव एकस्य गौणोऽर्थः कल्पनीयः ।

> एकं बीजम् अनेक-धा भूत्वा  
पुनर् एकत्वावस्थां प्राप्नोति

इति सहजो नियमः ।  
सर्वोऽपि आत्म-स्वरूपस्यैव स्व-रूपावस्था विकासावस्था चेति

> "तद् आत्मानं स्वयम् अकुरुत " ( तैत्ति. ब्र. ७ )

> " तद् ऐक्षत बहु स्यां प्रजायेय" (छा. ६।२।३)

इत्य्-आदि-श्रुतिभिः

> "बीजं मां सर्व-भूतानां  
> विद्धिः पार्थ सनातनम्" (गी. ७।१०)

इति भगवद्-गीतया च स्पष्टं प्रतिपादितम् ।

[[90]]

अत्रायं सारार्थः-  
लोक-हितार्थम् अवतीर्णैर् महापुरुषैः  
दयावशात् तत्तत्काले जिज्ञास्व्-अनुसारं  
लेशत आत्मतत्त्वं तत्-साधनञ् च वक्तव्यम् अभूत् ।  
साक्षाद् आत्म-स्वरूपं तु +अतीवगहनं,  
तस्य पूर्ण-परिचयः +न कारयितुं शक्यते  
न वा कर्तुं शक्यते केनापि ।  
तत्-प्रदर्शित-मार्गेण  
जिज्ञासुभिर् अन्ते स्वयम् एव महता तपसा  
तद् वस्तु लब्धव्यं भवति ।  
अत एव भगवता श्रीकृष्णेनापि

> “उद्धरेद् आत्मनात्मानं  
नात्मानम् अवसादयेत् ।
आत्मैव ह्य् आत्मनो बन्धुः  
आत्मैव रिपुर् आत्मनः " (गी. ६।५ )

इत्य् उक्तं तद्-अनुगुण-मार्गश् च प्रदर्शितः ।  
श्रुतिर् अपि

> 'विज्ञानेनात्मानं वेदयते' (नारा.उ.७९)

इति

> स्वयं तत्त्वम् अन्विष्य  
अन्विष्य-कार्य-कारण-श्रृङ्खलायाम् उपर्य् उपरि गत्वा  
यथा सा श्रृङ्खला अन्तिमे आत्मतत्त्वे पर्यवस्यति  
तथा चिन्तनं कृत्वा  
अध्यात्म-विज्ञानेन तद्-अनुगुण-साधनेन च  
स्वेनैव तद्-वस्तु प्राप्तव्यम्

इति वदति ।  
स एव विषयः  
अस्याः सत्यसिद्धेः ।


## रामानुज-शङ्करयोर् अन्तरङ्गम्
… शङ्कर-रामानुजमतयोः अत्यन्तं विरोध इति परिगणितेष्वर्थेषु

> 'ब्रह्म' निर्विशेषं वा सविशेषं वा ?

इत्येकः,

> अपरस्तु जगत्सत्यमुत मिथ्या ?

इति।  
तत्र निर्विशेष-सविशेषवादविषये वक्तव्यमन्यत्रैव उक्तम्।

… (अतो वस्तुतो महा-पण्डितस्य महामेधाविनः श्रीशङ्कराचार्यस्य  
एतादृश-निर्विशेषवादाः सर्वेऽपि  
बौद्धानां सन्तृप्त्यर्थमिति स्पष्टं ज्ञायते ।  
किन्तु अनन्तर-कालिकैस् तदनुयायिभिस् तु  
तद्-आशयं न ज्ञात्वा  
तत्तथैवानुकृतम्।  
एतत्-समीकरणार्थम् एव  
अनन्तरं श्रीमद्रामानुजाचार्या अवतीर्णा वा  
इत्य् अपि विचारणीयम् एव । …)

अतो निर्विशेषम् अंशं विहाय  
ब्रह्मसूत्रेषु जीवस्य सम्पूर्ण-विकासानुगुणम् अध्यात्म-विज्ञानं प्रदर्श्यते ।  
तत्र श्रीमद्रामानुज-शङ्कराचार्ययोः अन्तरङ्गाशयः समान एव।

एतेन

> ब्रह्म-सूत्राणां व्याख्येयानाम् एक-विधकत्वेऽपि  
व्याख्यानानि बहु-विधानि कथं जातानि ।  
> सर्व-सम्प्रतिपन्नार्थः कीदृशः स्याद्

इति प्रश्नोऽपि समाहितो भवति ।

… एतद्विषये नाधिकं किञ्चिद् वक्तव्यम् ।

> श्रीशङ्कराचार्यस्य जगन्मिथ्यात्व-वादो न सम्मतः

इति गत-शतकादि-भागे स्थितो महामहोपाध्यायः श्रीराम-सुब्रह्मण्य-शास्त्रि-नामकः  
"अनुभाष्यगाम्भीर्यम्" इति नामके स्वीयग्रन्थे  
श्रीशङ्कराचार्योऽपि न निर्विशेषवादीति सप्रमाणं न्यरूपयत् । +++(5)+++


## भक्तौ सर्वाङ्गीकारः
… अतश् च निर्विशेष-वादेन  
न कस्यापि कोऽपि लाभः  
इत्य् अन्तरङ्गे निश्चित्य  
जगत्-प्रसिद्धं भज-गोविन्द-स्तोत्रं गीतवतः श्री-शङ्कराचार्यस्य,  
भक्ति-मार्गस्यैव वैदिकत्वं स्थापितवतः श्रीरामानुजाचार्यस्य,  
भक्त्या प्रसन्नस्य भगवतः प्रसादस्यैव मोक्ष-साधनत्वं प्रकटितवतः श्रीमद्-आनन्दतीर्थस्य चेति  
त्रयाणाम् अप्य् एतेषाम् आचार्याणाम् अन्तरङ्गाशय-भेदो नास्तीत्य् एव परमरहस्यम्।

## फल-साधन-दृष्ट्या मत-त्रय-समन्वयः
एवं शङ्कर-रामानुज-मतयोः साम्यं
तर-तम-भावापन्नस्य सत्यस्य मिथ्यात्वस्य चावश्यकत्व-प्रतिपादनेन व्याख्यात-प्रायम् ।

[[77]]

बौद्ध-सम्मत-निर्विशेष-वादानुकरणेन बौद्ध-मत-साम्यञ्च तस्येति प्रतिपादनान्  
मत-द्वय-विवाद-विषयः सर्वोऽपि समाहितप्रायो भवति ।

### माध्व-मतं साधन-प्रधानम्
किन्तु आनन्द-तीर्थीय-मतेन  
अनयोः समन्वयः कथम् इति चिन्तनीयम् ।  

> तन्-मते मोक्षे ऽपि भेदानुवृत्त्य्-अङ्गीकाराद्  
ब्रह्मणो जगद्-उपादानत्वास्वीकाराच् च  
अनयोर् आनन्दतीर्थीयमतेन समन्वयः कथम्? 

इति प्रश्ने, अत्रेदम् अवधेयम्-  
"सत्यं समन्वय असाध्य" इति भायाद् एव ।+++(4)+++  

> परन्तु शाङ्कर-मतम् अन्तिम-लक्ष्य-प्रधानम्,  
आनन्दतिर्थीय-मतं साधन-प्रधानम् ।  
रामानुजमतं तु साधनं साध्यम् उभयम् अपि प्रधानम् एवाङ्गीकरोति  

चेत् अत्रापीयं समस्या भवति -  
साधनस्य फलस्य च समत्वस्यासम्भवेन  
साधनानुगुणः पुरुषार्थो वा,  
पुरुषार्थानुगुणं साधनं वा ?  
फलानुगुणं साधनम्  
इति तु +उत्सर्गः ।  

यद्यपि वैदिक-मते  
अन्तिमं फलं न पुरुषपयत्नाधीनं  
किन्तु दैवायत्तम् -  
दैवपदन् तु +अतीव गहनम्।  
अत्र दैवं नाम जगन्-मूल-कारण-भूतं वस्तु ।  
यद्य् अपि "दैवं दिष्टं भागधेयम्" इति कोशो वर्तते,  
तथापि तेषाम् अर्थो न ज्ञायते ।  

बादरायणस्तु "फलम् अत उपपत्तेः" (ब्र.सू.)  
इति सर्वम् अपि फलं परमात्मायत्तम् इत्य् एव वर्णयति ।  
गीतायाम् अपि  

> "अहं हि सर्वयज्ञानां  
> भोक्ता च प्रभुरेव च ।  
> न तु मामभिजानन्ति "  
> (गी. ९.२४) 

इति भगवान् अपि  
सर्वेषां यज्ञानाम् आराध्यः +अहम् एव  
फलदाता च अहम्  
इति वदति ।  

अतः साधनम् अल्पम् एव स्याच् चेद् अपि  
न कापि हानिः फलांशे,  

> फलं भगवद्-अनुग्रह-लभ्यम्  

इति वैदिकमते स्वीकारात् ।  
सारांशस् तु–  

> साधन-प्रधानं द्वैतम्  

इति कथनाद् एव  
मध्य-काल-सम्बन्धि तत् -  
तन्-मते जगद्-ब्रह्मणोर् उपादानोपादेय-भावास्वीकारात् ।  
उपादानोपादेय--स्वी-कारे च महान् क्लेशोऽनिवार्यः ।  
अ-चेतनं प्रति तादृश-प्रखर-चैतन्य--स्व-रूपं ब्रह्म  
कथम् उपादानं भवतीति  
बुद्धिजीविभिर् निर्णेतुं दुःशकम् ।  
तत्रापि विशिष्टतया (विशेषतया) भक्तिमार्गे +अनावश्यकं च ।  
प्रत्युतोपादानोपादेय-भावस् तु  
उपास्योपासकयोर् ऐक्य-साधको ( ऐक्य-साधनार्थं ) भवति  
न तु साधन-काले तस्योपयोगः ।  

### साधनावधाव् अभेद-निगूहनम्
जीव-ब्रह्मणोः +ऐक्यज्ञानं तु  
भक्तेः +अत्यन्तं विरोधि ।+++(4)+++  
स्वस्मिन् स्वस्य भक्तिः कथं भवेत् ?  
यतो हि वैदिकानां भक्तिर् एव साधनम्  
अतः +जीवेश्वरयोर् भेद-ज्ञानम् एवावश्यकम् ।  
अ-भेद-ज्ञानं तु भक्ति-विरोधीति पर्यवसितम् ।  

> तर्हि रामानुजमतेऽपि  
कथं भक्तिः जीव-ब्रह्मणोर् उपादानोपादेय-भावस्वीकाराद् 

इति चेत्,  
अधुना ऐक्यं न स्मर्तव्यम् अपि ।  
केवलं वस्तु-गतं तद् ऐक्यं,  
तद् ऐक्य-विषयक-विज्ञानं वस्तु-गतं स्वाभाविकं च ।  

> केवलम् आत्मानं  
> सर्वथा ब्रह्म-सम्बन्ध-शून्यं न स्वीकरोतु जीव  

इति मत्वा  
उपादानोपादेय-भाव-बोधनेन तादृशम् ऐक्य-विज्ञानम् उपनिषद्-उक्तं स्मार्यते ।  

[[78]]

नाधुना तद्-ऐक्यस्योपयोगः कर्तुं शक्यः।  
(अतः काञ्ची-परमाचार्याः -  
अहं जीव-ब्रह्मणोर् ऐक्य-भावनां त्यक्त्वा  
विशिष्टाद्वैत-मत-रीत्या ब्रह्मणः जीवान्तर्यामित्व-भावनां करोमि ।  
तेन मम महान् लाभोऽस्तीति  
कस्मैचन स्वाप्ताय +उक्तवन्तः  
इति श्रुतम् ।)  

तत्त्व-दृष्ट्या जीव-ब्रह्मणोः +ऐक्येऽपि  
अधुना तु जीवः कश्मलमयः ।  
वस्तुतो जीवन्-मुक्तावस्थायाम् एव  
ऐक्यं स्मर्तुं शक्येत  
न तु ततः पूर्वम् ।

#### विचार-व्यर्थता
… अज्ञात-विषयः॥  
जीवन्-मुक्त्य्-अवस्था कदा,  
तदनन्तरं किं भविष्यतीत्यादिप्रश्नानामुत्तरं तु  
भगवतैव वक्तव्यम्।  
सर्वं तद्धस्ते एव वर्तते ।  
अतस्-तद्-विचारोऽपि +इदानीं मर्यादातीत एव ।

> कुर्वन्ति किल इतरमतस्था

इति चेत्, वस्तुतः इदं तेषां मर्यादातिक्रमणम् एव  
केवलं कुतूहलमात्राद् विचारः क्रियते ।  
एतद्-विरुद्धतया वर्तमान-काले अद्वैतम् अङ्गीक्रियते चेत्,  
तर्हि भक्ति-सिद्धान्तस्य सम्पूर्ण-नाश एव ।  

#### दुराग्रह-वारणम्
"तद् इष्टम् एवास्माकं" यदि कश्चनाद्वैती वदेच् चेत्,  
तर्हि

> भक्तिम् अन्तरा ज्ञानं कस्मिन् आपणे लभ्यते ?  
भक्तिर्वा कस्मिन् आपणे लभ्यत

इति पुनः प्रश्ने  
भक्तिर् एव सहजा सर्वत्रापि लभ्येत ।  
लोकानुभवेन इदं सर्वं ज्ञातुं शक्यम् ।

महनीयविषये प्रीतिर् भक्तिः ।  

> मद्-अपेक्षया महनीय एव कश्चिन् न दृश्यत  

इति कोऽपि वदेच् चेत्  
स उन्मत्त एव ।  
तस्य ज्ञानमपि न भवेत् ।  
एतादृशैः केवलं वितण्डावादिभिः सह चर्चया  
न कोऽपि लाभः ।  
ज्ञानं तु फलं  
न तु साधनम् ।  
वर्तमानकालिकं ज्ञानं सर्वम् अपि चित्तवृत्तिरूपम् एव ।  
अतः +भक्तिमार्गे न कापि अनुपपत्तिः । 

### अनुभवे भेदः
… भक्तिमार्गो वा ज्ञानमार्गो वा  
यः कोऽपि मार्गो भवतु  
साधनं तु नियमेन भेद-गर्भम् ।+++(4)+++  
एतल्-लोके अ-भेदानुभवः केवल-विज्ञान-रूपः,  
न तु ज्ञान-रूपः।  
तद्--दृष्ट्या आनन्द-तीर्थीयं मतं  
भेदम् एव प्राधान्येन प्रतिपादयति ।  
पुरोहितोऽयं राजा सम्वृत्तः इतिवत्  
सम्पूर्णतया साधनाकाल-पर्यन्तम्  
अ-भेदस्तु औपचारिक एव । 

### व्यवहारे नाद्वैतम्
… अतस्  
तत्त्वविषये अनुष्ठानोपयोगि विषय एव वक्तव्य  
इति मन्यते कश्चित् तदा द्वैतम् एवानुसर्तव्यम् ।

[[95]]

अद्वैतं कदा भवतीति प्रश्ने

> "सदेव सौम्येदमग्र आसीद्  
> एकमेवाद्वितीयम्"

इत्यादी अग्रे इत्य् उत्तरं तत्रैव वर्तते।  
तस्य सृष्टेः पूर्वम् इत्य् अर्थः सर्वैर् अङ्गीकृतः ।  
तदानीं तु  
न कोऽपि व्यवहारः -  
यदा व्यवहारः  
तदा तत्त्व-त्रयम् +++(→भोक्ता भोग्यं प्रेरिता?)+++ अनिवार्यम्।

द्वैत-सिद्धान्ते तु  
अद्वैत-वाक्यानाम् औपचारिकत्वम् एव वक्तव्यं भवति ।  
अत एवोपादानत्वम् अपि ब्रह्मणः +नाङ्गीक्रियते।

आहत्य सर्व-व्यवहारस्यापि द्वैत-मूलत्वाद्  
आरम्भात् प्रभृति जीवन्-मुक्त्य्-अवस्था-प्राप्ति-पर्यन्तं  
भेद एव पारमार्थिकः,  
अभेदस्तु मिथ्यैव ।  
इदम् एव तात्पर्यं द्वैतवेदान्तस्य।  
अत्र को दोषः +वक्तुं शक्येत।

एवम् एव सृष्टेः पूर्वं  
सृष्टेः समाप्तौ च  
एैक्यमपि अनिवार्यम् ।

### उपादान-विचार-स्थानम्
द्वैतसिद्धान्तेन समन्वयः॥

… श्रीमद्-आनन्द-तीर्थीयैस् तु

> "भक्तेर् एव मोक्षोपायत्वे सिद्धे  
> ब्रह्मणो जगद्-उपादानत्वाङ्गीकारे बहुविधाः समस्या भवेयुर् एव,  
> किमर्थं तादृश-व्यर्थ-विचारः अस्माभिः कर्तव्यः।  
> उपादानत्वाङ्गीकारे जीव-ब्रह्मणोर् अभेदस्याप्य् आवश्यकत्वाद्  
> भक्तिर् न कदाप्य् उत्तिष्ठेत् ।  
> प्रत्युत भक्तौ विरोधः स्यात्"

इत्य् अभिप्रायेण ब्रह्मणो जगदुपादानत्वं नाङ्गीकृतम्।

उपादानत्वं तु  
विज्ञान-कोटाव् आगच्छति  
न तु ज्ञान-कक्षायाम् ।  
अतो भक्ति-मार्ग-स्थितानाम् एतावद् एवेदानीं पर्याप्तम्।  
भक्तेर् अभिवृद्धाव् एतत्सर्वं स्वयमेव ज्ञायत इत्याशयस् तेषाम् । +++(4)+++

[[97]]


… साधनावस्थायां भेदस्य प्राधान्याद् एव  
श्रीमद्-आनन्द-तीर्थैः +ब्रह्मण उपादानत्वं न स्वीकृतम्,  
किन्तु निमित्तत्वमात्रम्।  
उपादानत्वं विज्ञानेनैव ज्ञेयम् ।  
न तु ज्ञान-ज्ञेयम् ।  
साधनावस्थायां ब्रह्मण उपादानत्व-ज्ञानं नोपयुज्यते ।

तत्रापि विशिष्य भक्ति-सिद्धान्ते  
ब्रह्मणो जीवोपादानत्वे स्वीकृते  
उपादानोपादेययोः +अ-भेदाङ्गीकाराद्  
भक्तिः कथं भवेत् ?  
प्रत्युत भक्तिविरोधः स्यात् ।  
अत एव आनन्दतीर्थैः उपादानत्वं नाङ्गीकृतम् -  
साधनकाले तस्याप्रयोजकत्वात् ।

… अतश्च भक्तिमार्गे उपादानत्वं नोपकारकम्।  
अतः उपादानत्वानङ्गीकारमात्रेण न कापि हानिः ।

### निगमनम्
… एवमेव सर्वशास्त्राणां सर्वतत्त्वानाम् अपि  
नियमेन काचन मर्यादा वर्तते।  
तन्-मर्यादा-रक्षणे  
कस्यापि न कापि घर्षणा ।  
अन्ततः एकस्मिन्न् एव गृहे कृमि-कीटादयोऽपि बहवः अज्ञाताः जीवाः वसन्ति।  
तत्-तत्-स्थाने तेषां तेषां सञ्चारे  
न कापि घर्षणा भवति ।  
मर्यादोल्लङ्घने त्व् अनिवार्या घर्षणा । +++(5)+++


वेदान्त-सिद्धान्तः॥  
द्वैतम् एवाद्वैतम् एवेत्य्-आद्य्-एकैकम्-अंशम् आदाय प्रवृत्ता वादास् तु  
स्व-स्वमताभिनिवेश-मूलकाः,  
न तात्त्विकाः, न वा परिपूर्णाः ।  
तत्त्वतः +निर्णये तु,  
कारण-दृष्ट्या फल-दृष्ट्या च +अ-द्वैतम्,  
सृष्टि-दृष्ट्या साधन-दृष्ट्या च द्वैतम्  
इत्य् एतद् उभयम् अपि काल-भेदेन स्वीकर्तव्यम्  
इत्य् एव वैदिकः सिद्धान्तः ।

> “सदेव सौम्येदम् अग्र आसीद्  
> एकम् एवाद्वितीयम्" (छा.उ. ६.२.१)

> “तद् ऐक्षत - बहु स्यां प्रजायेय" (छा.उ. ६.२.३ )

इत्य्-आदि-श्रुतिभिः पूर्वोक्तार्थः स्पष्टो भवति ।  
अ-द्वैतम् आत्म-तत्त्वम् एव,  
तच् च +अग्रे सृष्टेः पूर्वम् एकम् एवासीत्,  
मध्ये चिद्--अ-चिद्-आत्मकानन्तरूपं सत्,  
सृष्टेर् अनन्तरं च +एकम् एव भविष्यति -  
यथा बीजं पूर्वम् एकम्,  
मध्ये अनेकं सत्  
पुनर् अन्ते बीजम् एव भविष्यति ।+++(5)+++

… एतेन वस्तु-स्थिति-दृष्ट्या श्री-शङ्कराचार्य-श्रीरामानुजाचार्ययोः अन्तरङ्गाशय  
एक एव आसीत् ।  
देश-काल-वशात् शब्द-विन्यास-भेद-मात्रम् अभूद्  
इत्यादिकं तत्त्व-मुक्ता-कलापस्य सत्यान्वेषणाख्य-भूमिकायां निरूपितम् ।

द्वैतवादिनः श्री+आनन्दतीर्था अपि  
भक्ति-शास्त्र-दृष्ट्यैव ब्रह्मण उपादान-कारणत्वम् अ-स्वीकृत्य  
निमित्त-कारणत्व-मात्रं स्वीकृतवन्तः ।  
भेदे सत्य् एव स्वापेक्षया +उत्कृष्टे वस्तुनि  
प्रीत्यतिशयः सम्भवति ।

> अभेदे तु स्वस्य स्वस्मिन् भक्तिः कथं सम्भवेद्?

इति ।  
मनुष्येण कथञ्चनापि प्रकृतितः +विमोक्तुं प्रयासः कर्तव्यः  
तत्रैव भक्तेः अत्यन्तमावश्यकता भवति ।  
अतो द्वैतं साधन-कालिकम्  
इति जीवन्-मुक्त्य्-अवस्थायां विश्राम्यति ।

प्रकृतिविमोकानन्तरं तु  
सहजतयैव आत्मन उत्तरोत्तरं विकासो भवति ।  
ब्रह्मणः +अंशः +जीवः  
यथा यथा उत्तरोत्तरम् उपाधि-रहितो भवति  
तथा तथा परमात्मना तुल्यो भूत्वा  
अन्तिमे ब्रह्मणा +ऐक्यं प्राप्नोति ।  
एतत् सर्वं सृष्टि-विज्ञान-दृष्ट्या  
+ऋषिभिः +जीव-ब्रह्मणोः स्वरूपम् अनुभूय

> “यतो वा इमानि भूतानि जायन्ते  
> येन जातानि जीवन्ति  
> यत्प्रयन्त्यभिसंविशन्ति " ( तैत्ति. उ. ३।१ )

इति अध्यात्म-शास्त्रे निरूपितं वर्तते ।

अतः +अद्वैतं विशुद्धात्म-तत्त्वं,  
तद् एव फल-रूपम् ।

द्वैतं तु साधन-रूपम्  
अतः कालभेदेन उभयम् अपि अत्यावश्यकम् ।  
अयम् अर्थः +वेदार्थसङ्ग्रहे श्रीमद्रामानुजस्वामिभिः

[[93]]

> “भेदो वा अभेदो वा द्व्यात्मकता वा कोऽयमर्थः समर्थितो भवति ।  
सर्वस्यापि वेदवेद्यत्वात् सर्वं समर्थितं भवति"

इत्याद्युक्तेन प्रकारेण ज्ञातुं शक्यते ॥


## साकारता
रामानुजीयानाम् आधुनिकानां मते  
"आत्मा निराकारो नास्ति" इत्य्-उच्यते  
"साकार एवात्मा" इत्य् उच्यते  
तस्य "साकारोऽपि" इत्य् एवार्थः  
न तु निराकारतत्त्वस्य निराकरणं क्रियते ।  

एवम् अ-द्वैत-मतेऽपि  
साकार-तत्त्वस्य निराकरणं न कर्तव्यं  
किन्तु तद् अनृतं मन्तव्यम् ।  
मिथ्यात्वेऽपि तर-तम-भाव-स्वीकारे  
न कुत्रापि विरोधः ।  




## मध्व-विवक्षा
… अन्यत्रोक्तं साधनप्रधानं द्वैतं  
फल-प्रधानमद्वैतम् इति ।  
रामानुजमतं तु उभाभ्याम् अपि क्रोडीति+++(=??)+++  
तद् एवाद्वैत-पण्डितैर् इदानीम् उच्यमानं पूर्ण-विज्ञान-रूपम् ।  
अनेन ज्ञातुं शक्यते  
फलजिज्ञासा साधनकाले न कर्तव्या ।  

… एवञ्च यद्य् अद्वैतम् एव परम-पुरुषार्थः स्याच् चेद् अपि  
तद् भक्त्यैव लभ्यम् इति तत्त्वे स्थिते  
भक्तिमार्ग एव श्रेयान् इति निश्चितवद्भिः +आनन्दतीर्थैः  
भक्तेर् एव परम-साधनत्वं प्रतिपादितम् ।+++(5)+++  

अत एव फलविषये इदानीं नास्था क्रियते ।  
परम-पुरुषार्थस्य भगवत्-प्रसादैकलभ्यत्वं यतस् तैः सिद्धान्तितं  
तद्विषये तेषां चिन्ता नास्ति।  

… अत एव भगवतो जगद्-उपादानत्व-विषयेऽपि  
नैवातीवास्था तेषाम् -  
ब्रह्मणः उपादानत्वस्य भक्तिपोषकत्वाभावात्।  
अतः तन्मतस्य साधनप्रधानत्वात्  
साधनस्य च भेदप्रधानत्वात्  
साधनकालिकी जगतः स्थितिरेव तैर् वर्णिता । 

[[94]]

साधनकालश्च जगत्-सृष्ट्य्-अनन्तरम् आरभ्य  
केवलं जीवन्मुक्त्य्-अवस्था-प्रप्ति-पर्यन्तम् एव ।  
स च कालः सर्वथा भेदप्रधानः ।  
अत एव तैः जीवन्मुक्तिपदे  
रामानुजमतवद् विरोधो न प्रदर्शितः  
प्रत्युताङ्गीकृतश्च । 

वस्तुतः मनुष्यैः पूर्वं क्रियमाणं सर्वं साधनं  
जीवन्मुक्तावेव पर्यवस्यति ।  


[[96]] 

द्वैतमते भगवान् विष्णुः स्वतन्त्रः स्वामी, रक्षकः  
अन्यत् सर्वं रक्ष्यम्, अस्वतन्त्रम् ।  
एतानि तत्त्वानि सर्वाणि भिन्नान्य् एव ।  
एक-तत्त्व-मूलकं सर्वम्  
इति न स्वीक्रियते ।  
अतः भक्तिः जीवस्य परतन्त्रस्य  
स्वामिनि विष्णौ  
सहजा सुलभा च । 

तद् उक्तम् — 

> "स्व-तन्त्रम् अ--स्व-तन्त्रं च  
द्विधा तत्त्वमुदीरितम्।  
स्वतन्त्रो भगवान् विष्णुर्  
अस्वतन्त्रमिदं जगत्" ॥ 

… अतः भक्त्यैव सर्वं लब्धुं शक्यते परमात्म-प्रसाद-द्वारा  
+इत्येव तेषां सिद्धान्तः।  
अतो द्वैतसिद्धान्तः जीवानामुन्नतये  
+अत्यन्तमुपयोगी वर्तते ।  
अन्यत् सर्वं वागालम्बन-मात्रम्। 

यथा श्रीशङ्कर-रामानुज-मतयोः +मिथः सामरस्यं  
तथा आनन्दतीर्थीयमतस्यापि उभाभ्यां सामरस्यं प्रदर्शयितुं शक्यम्। 

## निगमनम्
… एतावता मत-त्रयाचार्याणां सर्वेषाम् अपि मते  
साधनकाले जीव-बह्मणोर् भेद एवेत्य्-अस्मिन्नंशे  
न कोऽपि विवादः ।  

किन्तु प्रायः सर्वेऽपि प्रौढपण्डिताः  
स्वाङ्गीकारमात्रेणैव वस्तु-सत्ताम्  
अनङ्गीकार-मात्रेण वस्त्व्--अ-भावम् अभिमन्यन्ते ।+++(5)+++  
सत्यम् अस्माकम् अधीनं वा, सत्यस्याधीना वा वयम्?  
अतः सत्यान्वेषणम् एव प्रथमं कर्तव्यम् ।  
तत्तु केवलं भगवत्-कृपा-साध्यम् -  
न तु शरीर-बलेन बद्धि-बलेन वार्ता-बलेन वा साध्यम्। 

उपसंहारः॥  

‌… एवञ्च अत्यन्तभेदवादिनां द्वैतिनाम् अपि  
तादृश-जीवन्मुक्त्य्-अवस्था-प्राप्तिर् एव परमं लक्ष्यं भवितुम् अर्हति ।  
तद्-अनन्तरं तु  
नास्मच्-चर्चाधीनम् इति निश्चीयते चेत् -  
सर्वसौहार्दं स्वयं भेद् एव।  
अतः पण्डितैः सर्वैर् अपि सत्यान्वेषण-परैर् भवितव्यं  
न तु केवलं चर्चा-परायणैः । 