+++
title = "०३ विचार-परिकरः"

+++
## शब्दः, ज्ञानम्, अर्थः
विचारे +++(वक्ष्यमाण-रीत्या)+++ शुष्क-पण्डितानां नाधिकारः ॥

शब्दार्थ-प्रत्ययानाम् इतरेतराध्यासात् सङ्करः (यो.सू. ३।१७ )  
इति पातञ्जलं सूत्रम् ।  
“गौर् इति शब्दः गौरिति ज्ञानम्, गौरित्यर्थः+++(→वस्तु)+++" इति महाभाष्यकारः ।+++(5)+++  
एतादृश-वचन-गाम्भीर्यं यावत्-पर्यन्तं ज्ञातुं न शक्यते  
तावत्पर्यन्तं सः न विमर्शनशास्त्राधिकारी ।  
प्रथमं वस्तुथितिः, अनन्तरं तद्विषयकं ज्ञानम्, अनन्तरमेव शब्दप्रयोगः,  
एतेषां कालभेदः स्पष्टः ।  
एवं सति ज्ञानार्थयोः शब्दस्य च परस्परम् अ-भेदः कथं सम्भवेत् ।

सन्ति ज्ञानार्थयोर् अ-भेद-वादिनः, शब्दार्थयोर् अ-भेद-वादिनश् च ।  
इदं सर्वम् अर्थ-प्रत्यय-शब्द-साङ्कर्य-कृतम् इति स्पष्टम् ।  
एतत्साङ्कर्यं यदा ज्ञायते तदैव तस्याध्यात्मतत्त्वविचारे अधिकारः ।

एतत्-साङ्कर्य-परिहारस् तु सर्वैरपि साधयितुं न शक्यते ।

**ज्ञानम्** एव सर्वस्याप्य् अर्थस्य निश्चायकम् ।  
ज्ञानेषु प्रत्यक्षात्मकं ज्ञानम् एव सर्व-मूर्धन्यम् ।+++(4)+++  
अनुमान-शब्दयोस् तन्-मूलकत्वात् स्व-तन्त्र-प्रमाणत्वं नास्ति ।  
अत एवोक्तम् अभियुक्तैः

> “परश्-शत-परिक्षोदात्  
> परस्ताद् अपि वादिभिः ।  
> **उपलम्भ**-बले **स्थेयं**  
> किम् आदौ तन् न **गृह्यते**॥"+++(5)+++  
(न्यायसिद्धा. जड. परि. ४)

इति ।

[[46]]


प्रत्यक्षात्मक ज्ञानेऽपि अनेकविध-परिक्षानन्तरं  
जायमानम् उपलम्भ-पद-वाच्यं   
ज्ञानम् अतीवान्तरम् ।

"अहम् उपलभे" इति अनुभवस्यान्तरत्वं सर्वानुभवसिद्धम्।

## बुद्धिः, उपलब्धिः, ज्ञानम्
… मूल-सूत्रकारैः भाष्यकारैश्च  
तत्त्व-ज्ञानोपयोग्य्-अंश-प्रबोधन-दृष्ट्यैव सूत्राणि भाष्याणि च रचितानि ।  
शब्द-जन्य-ज्ञान-मात्रेण निःश्रेयसं न भवतीति  
अपरोक्ष-तत्त्व-ज्ञानाय योग-मार्गश् च प्रदर्शितः ।

तथापि बुद्धि-जीविन इति ख्यातिं लब्धवद्भिः पण्डितैः  
बुद्धि-ज्ञानयोः तारतम्यम् अजानद्भिः  
बुद्धिवर्धनम् एव पुरुषार्थं मन्यमानैः  
एतानि सभाष्याणि चत्वारि शास्त्राणि  
केवलं शब्द-जाल-मात्रेण परस्-पर-खण्डनादिना  
अद्य बहु वर्धितानि । +++(4)+++

यद्य् अपि तर्कस्य बाह्यविषयेष्व् एव प्रवृत्तेः  
'बुद्धिः ज्ञानम् उपलब्धिः' इत्य्-अनर्थान्तरम् इति तार्किकैर् उच्यते,  
परन् तु त्रयाणाम् अपि सूक्ष्म-भेदं तत्त्व-ज्ञाः वर्णयन्ति ।

**बुद्धिर्** इति स्थूला बाह्य-विषयिणी प्रकृतेर् विकार-रूपा ।   
**उपलब्धिर्** इति तु आन्तरं तत्-प्रतिफलन-रूपम् ।+++(4)+++  
**ज्ञानम्** इति तु द्वयोर् अपि फल-भूतं  
केवलं तत्त्व-विषयकम् ।

कोशकारोऽपि "मोक्षे धीर् ज्ञानम्" इति वदति ।

एतत्-तत्त्वम् अ-ज्ञात्वैव  
बुद्धि-चातुर्य-प्रदर्शनार्थं नवीन-पण्डितैः  
नवीन-व्याख्यान-निर्माणेन क्रियमाणा हानिः  
वक्तुम् एव न शक्यते ।  
अध्यात्मक्षेत्रं शून्यमिव क्रियमाणं वर्तते उत्तरोत्तरम् ।+++(5)+++

## ज्ञानं, वृत्तिः
… सर्वेषां सिद्धान्ते, अद्वैतमतेऽपि  
इदानीम् एतावद् एवाङ्गीकर्तव्यं -  
वयं ज्ञानमार्गिण इति आर्भाटं कुर्वताम् अपि  
ज्ञानं न विशुद्धम्,  
किन्तु वृत्ति-रूपम् एवाङ्गीक्रियते,  
तच्च ज्ञानं गौणम् ।  
वस्तुतः ज्ञान-पदम् आत्म-स्वरूप-वाची।  
लोके तु सर्वेषां मते वृत्तिरूपम् एवाङ्गीक्रियते ।

## ज्ञान-विज्ञानयोः स्वरूप-विचारः

… **ज्ञानम्** अनुभवात्मकम् ।  
यद्य् अपि विज्ञानम् अपि अनुभवात्मकं -  
किन्तु कारणानुभवात्मकम् ।+++(5)+++

कारणानुभवेऽपि -  
यदि विप्रतिपत्तिस्  
तदा तस्यापि कारणम् अन्वेषणीयम् ।  
तत्रापि सन्देहे  
तस्यापि मूलमन्वेषणीयम्।  
यावत्-पर्यन्तं मूलं न प्राप्यते  
तावद् अन्वेषणम् आवश्यकम् ।

[[48]]

तादृश-कारणान्वेषण-ज्ञान--विषयक-ज्ञानम् एव **विज्ञानम्** इत्य् उच्यते ।

### ज्ञान-विज्ञानयोर् अन्तरम्
"मोक्षे धीर् ज्ञानम्, अन्यत्र विज्ञानं शिल्प-शास्त्रयोः" इति कोशात् ।  
"अन्यत्र" इति चेन् मोक्ष-व्यतिरिक्त-ज्ञाने "विज्ञान"-पदं प्रयुज्यते ।

गीतायां बहुषु स्थलेषु  
ज्ञान-विज्ञानपदे सहैव प्रयुज्येते ।  
एवं सति उभयोः अर्थभेदः आवश्यकः ।+++(5)+++  
केवलं विशिष्टं ज्ञानम् इति विविध-ज्ञानम् इति वा विवरण-मात्रेण  
पदस्य सार्थक्यं दुर्घटम् एव ।  
अतः ज्ञान-परिचयार्थं विचार्यमाणं कारण-विषयात्मकं ज्ञानम् एव  
विज्ञान-पदेन विवक्षितम् ।

अत एव गीतायाम् एव

> " ज्ञानं तेऽहं सविज्ञानम्  
> इदं वक्ष्याम्य् अ-शेषतः" (गी. ७.२)

इति कथन-मात्रेण तृप्तिम् अलभमानः भगवान् कृष्णः

> “यज्-ज्ञात्वा नेह भूयो  
> ऽन्यज् ज्ञातव्यम् अवशिष्यते" (गी. ७.२ ),

इति ज्ञान-विज्ञानयोः प्रशंसां करोति ।

अत एव लोकेऽपि विज्ञान-रहितं केवलम् अनुभवात्मकं ज्ञानं  
स्वार्थ-साधने न समर्थं दृश्यते ।

### विज्ञान-सम्पादनम्
… दूरात् स्थाणुरूपं किञ्चिद् वस्तु पश्यन्न्  
"अयं स्थाणुर्" इति कश्चिद् भ्राम्यति ।  
अन्यश् च "कश्चित् पुरुष एवे"ति भ्राम्यति चेत्,  
तदा ऽर्थ-विवेकिनः किं कुर्वन्ति ?  
केवलानुभवात्मकोपलम्भेन न तृप्यन्ति ।  
किन्तु तज्-ज्ञान-कारणान्वेषणे प्रवर्तन्ते ।+++(5)+++  
शाखादि-रूपं किञ्चिद् दृश्यते चेत्,  
"स्थाणुर्" इति निश्चिन्वन्ति ।  
हस्तादिरूपं किञ्चिच् चिह्नं दृश्यते चेत्,  
"पुरुष" इति निश्चिन्वन्ति ।  
एवं पुनर् विकल्प-प्रसक्ति-शून्यस्य निश्चयस्य कारणान्वेषणम् एव  
**विज्ञानम्** इत्य् उच्यते ॥

[[19]]
… यथा ऽऽह जयन्तः

> प्रथमं दूराज् जलस्थानं पश्यति  
> "तादृश-जल-ज्ञानं प्रामाणिकं वा न वा" इति संशये,  
> समीपम् उपसृप्य  
> जलं पश्यति, पिबति च ।  
> पिपासाशान्तिश् च जायते ।  
> तत्रापि स्वप्नत्व-सन्देहे  
> अन्यं पृष्ट्वापि  
> "नायं स्वप्न" इति निश्चिनोति ।  
> तदनन्तरं न सन्दहावकाशः । +++(5)+++

… एवं तत्त्वार्थ-निर्णयः  
विज्ञान-द्वाराऽपि कर्तुं न शक्यते चेत्,  
तूष्णीम् एव स्थातव्यम् ॥

#### सन्देहाधिक्यम्
… एतद्-उपर्य् अपि यदि सन्देग्धि  
तस्य यथार्थज्ञानं कथं भवेत्,  
नाश एव स्यात् । +++(4)+++  
तद् उक्तं भगवता

> अज्ञश् चाश्रद् दधानश् च  
संशयात्मा विनश्यति ।
नायं लोकोऽस्ति न परः  
न सुखं संशयात्मनः "  
> (गी. ४.४० )

इति ।

#### सत्-सङ्गः
"तस्य हितं कथं स्याद्" इति चेत् **सत्-सङ्गेनैव** ।+++(4)+++  
उक्तञ्च-

> “सङ्गः सर्वात्मना त्याज्यः  
स चेद् +धातुं न शक्यते ।
स सद्भिः सह कर्तव्यः  
सन्तः सङ्गस्य भेषजम्" +++(5)+++

इति ।

> सत्सङ्गत्वे निस्सङ्गत्वं  
निस्सङ्गत्वे निर्मोहत्वम् ।  
निर्मोहत्वे निश्चलितत्त्वं  
निश्चलितत्त्वे जीवन्मुक्तिः ।

इत्य्-आदि-वचनैः  
सर्व-विध-दोष-निराकरणौषधं सत्-सङ्ग इति ज्ञायते ।+++(5)+++

### विज्ञान-प्रशस्तिः
… यद्यपि

> "परश्-शत-परिक्षोदात्  
> परस्ताद् अपि वादिभिः ।  
> उपलम्भबले स्थेयम्"  
> (न्यायसिद्धाञ्जनं जड. ४)

इति न्यायः दृश्यते -  
परन्तु +अत्र विज्ञानोपलम्भस्यैव निर्णय-हेतुत्वं दृश्यते ।  
अद्यतन-जगति सर्वस्यापि विज्ञानमयत्वे परिदृश्यमाने इदं स्पष्टम् ।  
अत एव उपनिषद् अपि  
“विज्ञानेनात्मानं वेदयते" ( तैत्ति.महा. ७९) इति वदति ।  
इदम् एव वेदान्त-विज्ञानम्, अध्यात्म-विज्ञानम् इत्य्-आदि-पदैर् उच्यते ।

“वेदान्त-विज्ञान-सुनिश्चितार्थाः" (तैत्ति. १३ ) इति श्रुतौ

> कस्यचिद् वेदान्त-विज्ञानेनार्थः यदि सुनिश्चितः,  
तस्यैव श्रेय

इति घोषितम् ।



## कार्यकारणभावस्वरूपं

… जगत् सर्वं परस्परं कार्य-कारण-भावापन्नं वर्तते।  
नित्यस्यापि परमाण्व्-आदेः कारणत्वम् अङ्गी-क्रियते।  
अतः कारणत्वं केवलान्वयि-धर्मः ।  
न किम् अपि वस्तु कारणत्व-रहितं भवेत्।  
यद्य् अपि

> "पारिमाण्डल्य-भिन्नानां  
कारणत्वम् उदाहृतम्”

इति परमाणु-परिमाणस्य द्व्य्-अणुक-परिमाणं प्रति कारणत्वं निषिध्यते  
तथापि ज्ञान-विषयत्वेन कारणत्वं तु  
तत्रापि स्वीकर्तव्यम् एव ।

यस्य कस्यापि विचारस्यारम्भः  
कार्य-कारण-मूलक एव भवति ।  
अतः प्रथमं कार्य-कारण-भावश् चिन्त्यते ।  
कार्य-कारण-भाव-विषये चत्वारः +वादाः सन्ति
- आरम्भवादः परिणामवादः विवर्तवादः सङ्घातवादश्चेति ।

तत्र **आरम्भवादो** नैय्यायिकानाम्।  
मनुष्यप्रयत्नेन यत्र कार्यमारभ्यते तत्रायं वादः ।

> काशान् कटं कर्तुम् आरभते,  
मृदं घटं कर्तुमारभते

इति प्रयोगात् ।

[[108]]

**परिणामवादः** साङ्ख्यानाम्-  
यत्र कारणं स्वयम् एव स्वानुगुणं यत्-किञ्चिन् निमित्तं प्राप्य विकसति  
तत्रायं वादः ।  
यथा बीजं मृज्-जलादि-निमित्तं प्राप्य  
स्वयम् एव वृक्षादि-रूपेण परिणमते।  
तत्र परिणामे  
न मनुष्य-प्रयत्नः आवश्यकः ।  
"बीजम् अङ्कुरं भवति, अङ्कुरं नालं भवती"त्यादि प्रयोगाः क्रियन्ते  
न तु "पुरुषः बीजम् अङ्कुरं कर्तुम् आरभते" इति ।

**विवर्तवादः** परिणाम-विशेष एव, न त्व् अतिरिक्तः ।  
यत्र कारणं विलक्षणतया परिणमते  
येन कार्ये कारणस्य प्रत्यभिज्ञा न भवति  
तत्रैव विवर्तवादः - +++(4)+++  
यथा साङ्ख्य-सिद्धान्ते पूर्व-पूर्व-कारणस्य  
उत्तरोत्तरं विलक्षण-कार्य-रूपेण परिणामो दृश्यते  
तेजसः +अप्त्वाकारेण परिणामः।  
अत्र तेजसः औष्ण्यादिकं सर्वथा न दृश्यते ।  
एतादृश स्थले परिणामविशेषः  
**विवर्तः** इति वक्तुं शक्यते ।


**सङ्घातवादः** बौद्धानाम्।  
एको महान् धान्यराशिः, आम्र-वनम् इत्यादीनि अस्य उदाहरणानि।  
एते सर्वेऽपि वादाः तत्तत्स्थलेषु सर्वैरपि स्वीकर्तव्या एव॥