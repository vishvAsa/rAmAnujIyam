+++
title = "मीमांसा-मेय-सङ्ग्रहः"
+++



श्रीः

मीमांसामेयसंग्रहः

प्रणिपत्य हयग्रीवं पूर्वाचार्यान् गुरूनपि । मीमांसाशास्त्रमेयार्थसङ्ग्रहः क्रियतेऽधुना ॥

मानं भेदः शेषभावः प्रयुक्तिः कर्त्राकारोऽथातिदेशः समस्तः ।

तत्रैकान्तर्भेद ऊहश्च बाधस्तन्त्रादित्यस्थानि तन्त्रं प्रसङ्गः ॥

व्यासबोधायनादिमहर्षिवचनविस्पष्टावगतं पश्चात्तनशबरकुमारिलशङ्करादिग्रन्थतोऽप्यवगम्यमानं श्रीभाष्यकार-श्रीवरदगुरु-श्रीनिगमान्तगुरुप्रभृति-परमाचार्यप्रतिष्ठापितं पूर्वोत्तरमीमांसयोरैकशास्त्र्यमिति निरूप्य, जैमिनिसूत्राणामर्थवर्णनं तद्गुरुबादरायणाशयाविरोधेन सेश्वरमीमांसादौ दर्शितमपि प्रदर्श्य, विशिष्य आकृत्यधिकरण-अपूर्वाधिकरण-देवताधिकरणादिगतानां सूत्राणामर्थवर्णनप्रणाली व्युत्पादिताऽस्माभिरुपयुक्तमीमांसायाम् । अपौनरुक्त्याय तमंशं परित्यज्य मीमांसार्थसङ्ग्रहमात्रं क्रियते, 'कालक्षेपाक्षमत्वात् कतिचन कृतिनः शीघ्रमन्ते रमन्ते' (अ.सा) इत्युक्तरीत्या पूर्वमीमांसामनधीत्य शारीरकमात्राध्यायिनामपि पूर्वभागार्थगतिव्युत्पत्तिसंपत्तये । चतुर्दशविद्यास्थानविशदज्ञानसंपादनैदम्पर्ये कालक्रमेण क्षीणेऽपि पदवाक्यप्रमाणानां त्रयाणां शास्त्राणामध्ययनं परं वेदान्तशास्त्रोपयोगितया प्राच्यैः कृतमासीत् ।

तत्र पदशास्त्रं व्याकरणम् । संस्कृतशब्दानामनादीनां साधूनां तदपभ्रंशादीनामसाधूनाञ्च विवेचनाय प्रवृत्तमेतत् ।

प्रमाणशास्त्रं गौतमीयं न्यायदर्शनं न्यायविस्तर इति आन्विक्षिकीति च प्रसिद्धम् । मानाधीना मेयसिद्धिरिति न्यायात् मेयनिर्णयार्थं मानसापेक्षितत्वात्, तन्मानमेव कतिविधम्, कथं तस्य मानत्वमिति शोधने प्रवृत्य प्रत्यक्षमनुमानं शब्द इति त्रयं प्राधान्येन तत्र विचारितम् । अधिकं प्राधान्यमनुमाननिरूपणस्य तत्राऽऽदृतं बाह्यतर्कप्रतिक्षेपदृष्ट्या । अत एव तस्य न्यायदर्शनमिति नाम । न्यायस्वरूपं तदवयवाः तेषामनुमाने उपयोगः अनुमानापेक्षितव्याप्तिस्वरूपं तदुपजीव्यतर्कस्वरूपं तदभावेऽनुमानाभासत्वपरदूषणप्रक्रिया च विशोध्यते तत्र । तत्प्रदर्शितं पन्थानमादृत्य केन प्रमाणेन को विषयः साधयितुं शक्यते इति विवेचनेन प्रमेयनिर्णयः कर्तव्यो भवति । बाह्यमतनिरसनदृष्ट्या वेदप्रामाण्यमपि तत्र स्थापितमेव ।

अथ वाक्यनामकं शास्त्रमधिक्रियते । तदिदं मीमांसाशास्त्रमेव । तत्र वेदवाक्यानामर्थविचारः क्रियते । न्यायदर्शनदर्शितरीत्या न्यायतदाभासनिर्णयशालिनः अत्र वेदाद्यन्तर्गत-तत्तद्वाक्यस्यार्थविमर्शे प्रवृत्ताः अर्थसन्देहे एककोटिसाधकन्यायानामाभासत्वम् अन्यकोटिसाधकानामनाभासत्वञ्च निर्धार्य समीचीनैर्न्यायैरधिकरणार्थं स्थापयन्ति ।

तथाच न्यायस्वरूपशिक्षणं न्यायशास्त्रात् । वेदार्थविचारे तदुपयोजनप्रणाली मीमांसाशास्त्रावगम्या ।

एकैकाधिकरणेऽपि सदसन्न्यायस्वरूपविवेचनस्यात्र सुबहु क्रियमाणतया मीमांसापादुकायाम् (श्लो. 18,19,20) उक्तरीत्या अधिकरणपदस्याङ्गपञ्चकादियुतस्य न्यायार्थकतया च मीमांसाग्रन्था अपि बहवः तर्कग्रन्था इव न्यायशब्दघटितेनैव नाम्ना व्यवह्रियन्ते, न्यायरत्नाकरः, न्यायरत्नमाला, न्यायमाला, न्यायसुधेत्येवम् । एवं न्यायोपयोगादेव वेदान्तशास्त्रग्रन्था अपि बहवो न्यायपदघटनेन लब्धनामानः सन्ति ।

एवं न्यायरूपाधिकरणसमुदायात्मके पूर्णमीमांसाशास्त्रे पूर्वमीमांसायां षोडशाध्यायाः, उत्तरमीमांसायाञ्च चत्वारः ।

(देवता (सङ्कर्ष)काण्डविषये)

कालक्रमेण षोडशाध्याय्यामन्तिमाध्यायचतुष्टयपठनपाठनप्रणाली नष्टा । तस्याः पूर्वविचारितपरिशिष्टरूपतया याज्ञिकानुष्ठानरीत्यैव सुगमतया च तत्राश्रद्धा समजनीव । भामतीकारवाचस्पत्यादिकालेऽपि यथावत् तदलाभ इति, पश्चादप्पय्यदीक्षित-खण्डदेवादिकाले तत्रत्याधिकरणानामर्थसङ्ग्रहः कतिपयसूत्राणि च दृष्टान्यासन्निति, अद्यापि सर्वेषां सूत्राणामलाभ एवेति चान्यच्च निरूपितमस्माभिरपि परमार्थभूषणे । मीमांसापादुकायामप्युक्तम्, 'मध्यः काण्डश्च लुप्तस्थितिः' इति । शबरकुमारिलादिप्राचीनमीमांसकग्रन्था अपि द्वादशाध्यायीविश्रान्ताः ।

अध्यायस्यैव लक्षणपदार्थतया पूर्वमीमांसा ततःप्रभृति द्वादशलक्षणीति व्यवहारमलभत । वृत्तिकृतो हिं 'जैमिनीयेन षोडशलक्षणेन' इत्याहुः । द्वादशलक्षणीवत् षोडशाध्याय्यां शिष्टा चतुर्लक्षण्यपि कर्मकाण्डार्थविचाररूपैव । तस्य सङ्कर्षकाण्ड इति देवताकाण्ड इति च प्रसिद्धिः । देवतास्वरूप-तद्भेद-तदुपासन-तत्फलविचाररूपत्वात् देवताकाण्ड इत्युच्यत इति केचित् । लुप्तस्यापि मध्मकाण्डस्य पूर्णलोपाभावात् उपलभ्यमानानां सूत्राणां तदर्थपरग्रन्थानाञ्च दर्शने तथा देवतानिरूपणानवगतेः तादृशो देवताकाण्डो न जैमिनिकृतः, एतत्कृतस्तु कर्मभागविषयक एवेति परिशीलयन्ति । परिमलग्रन्थेऽपि कल्पतरुकृतस्य देवताकाण्ड इति व्यवहारस्य कथञ्चिदेव निर्वाहे प्रयत्नः कृतः देवतानिरूपणैदम्पर्यं जैमिनीयायां तच्चतुरध्याय्यां नास्तीति निरूप्य ।

(कर्ममीमांसा)

तदधुना द्वादशाध्यायीप्रचार एवानुवर्तते । तत्प्रमेयसङ्ग्रह इह क्रियते ।

तत्रास्य शास्त्रस्य वाक्यनाम्ना व्यवहारात् वाक्यशब्दार्थः किञ्चिदिहोच्यते - परस्परान्वितार्थप्रतिपादकपदसमूहो वाक्यम् । गौरश्वः पुरुषो हस्तीत्यनन्वितपदसमुदायस्य वक्यता न भवतिं । गौर्गच्छति, अश्वो धावतीत्यनयोः प्रत्येकं वाक्यत्वेऽपि एकवाक्यता नास्ति, परस्परमनन्वयात् । साक्षात् परम्परा वा स्वार्थविशेषणीभूतार्थप्रतिपादकयावत्पदविशिष्टं विशेष्यभूतार्थप्रतिप्रादकं पदमेकवाक्यपदविवक्षितं भवति । इदमेव 'अर्थैकत्वादेकं वाक्यं साकाङ्क्षं चेत् विभागे स्यात्' (पू.मी. 2.1.46) इति सूत्रे उक्तम् । देवदत्तः श्यामो युवा लोहिताक्ष इति समुदाय इव, देवदत्तः स्थाल्यामोदनं पचतीत्यत्रापि एकपदार्थस्यैव विशेष्यत्वात् अन्येषां विशेषणत्वात् नानाविशेषणविशिष्टैकार्थप्रतिपादनमस्तीति भवत्येकवाक्यता । एकस्मिन्नर्थेऽन्येषां विशेषणतयाऽन्वयोऽपेक्षित इति ज्ञापनार्थमेव, साकाङ्क्षञ्चेत् विभगे स्यादित्युक्तम् । न च गावो धावन्तीत्यत्र विशेष्यस्यानेकत्वात् कथमेकविशेष्यकत्वमिति वाच्यम् - एकपदोपस्थाऽपि तस्यैव विशेष्यत्वमित्येव विवक्षणात् । अर्थानामनेकत्वेऽप्यदोषात् । देवदत्तः शुक्लां गामानयतीत्यत्र क्रियां प्रति देवदत्तस्येव गोरपि शुक्लामित्येतत् प्रति विशेष्यत्वात् कथमेकविशेष्यकत्वमिति न शङ्क्यम्; एकमुख्यविशेष्यकत्वमिति वक्तव्यत्वात् । गोः शुक्लविशेष्यत्वेऽपि न मुख्यविशेष्यता । तस्या आनयनं प्रति विशेषणत्वात् । तत्र पदेषु बहुषु प्रयुज्यमानेषु कस्य किं विशेषणं, किं किमवान्तरविशेष्यम्, किं मुख्यविशेष्यमिति विचार्यं भवति । तत्र कारकाणां क्रियायामन्वय इत्यनुभवात् क्रियापदे प्रायः सुबन्तानामन्वय इति ज्ञायते । नीलमुत्पलमानयेत्यत्र नीलकर्मकमुत्पलकर्मकमानयनमिति पृथक्पृथगन्वयानुभवाभावात् नीलोत्पलमानयेति समासस्थल इव व्यासस्थलेऽप्वन्वयौचित्यात् द्विः कर्मत्वभानं विहाय नीलत्वविशिष्टोत्पलकर्मकमानयनमित्येवार्थः स्वीकार्यः । तथा च समानाधिकरणपदानां विशिष्टैकार्थपरत्वं सर्वत्र । तत्र विशेष्यं क्रियान्वयीति श्रीभाष्ये अरुणाधिकरणार्थशिक्षणावसरे न्यरूपि । एवं देवदत्त ओदनं भुक्त्वा ग्रामं गच्छतीत्यादौ ओदनस्य भोजनं विशेष्यं, भोजनस्य गमनं विशेष्यम्, ग्रामस्य च तदेवेत्येवं रीत्या क्रियां प्रति साक्षाद्विशेषणं परम्परया विशेषणञ्च विमर्शनीयम् ।

तत्रैवं विशेष्यतया प्रतीता क्रियैव मुख्यविशेषभूता; देवदत्त इति प्रथमान्तपदार्थस्यापि कर्तृकारकत्वात् इतरकारकवत् त्वां प्रति विशेषणत्वमेवेति वैयाकरणाः । बोधप्रक्रियाभेदेऽपि उद्देश्यविधेयविवेकः सर्वमताविशिष्टः ।

मीमांसकास्तु - एकैकस्मिन् पदेऽपि प्रकृतिप्रत्ययरूपांशद्वयसद्भावात् तत्र किं विशेषणं, किं विशेष्यमिति विचार्यम् । घटमानयेत्यत्र घटेति प्रातिपदिकेन घटः, द्वितीयाविभक्तिरूपप्रत्ययेन च कर्मत्वमुच्यत इति घटः कर्मत्वं प्रति विशेषणम् । अत एव घटकर्मकमानयनमित्युच्यते । इदमेव चोक्तम्, 'प्रकृतिप्रत्ययौ प्रत्ययार्थं सह ब्रूत; तयोस्तु प्रत्ययः प्राधान्येन' इति । तथाच घटः कर्मत्वविशेषणम्, कर्मत्वमानयनविशेषणमिति वक्तव्यम् । तत्र आनयेत्यत्रापि धातुप्रत्ययरूपांशद्वयसद्भावात् तत्रापि प्रकृतिप्रत्ययौ इति पूर्वोक्तवाक्यप्रवृत्तौ आनयनं विशेषणं प्रत्ययार्थो विशेष्यमिति वक्तव्यम् । कस्तत्र प्रत्ययार्थ इति चेत् - विधिरिति केचित् । तस्य लिङादिलकारस्थल एव सद्भावात् आनयतीत्येवं लडादिलकारस्थले तदभावात् सर्वाख्यातसाधारणी भावना कृतिरेव प्रत्ययार्थो मुख्यविशेष्यमिति परे । एवञ्च तत्र भावनायामेव धात्वर्थस्येव कारकाणामप्यन्वयोऽस्तु; न तु धात्वर्थे । कारकाणां क्रियान्वय इत्यस्य भावनान्वय इत्येवार्थः । न च भावप्रधानमाख्यातमिति वचनान्तरेण भावः धात्वर्थः प्रधानमिति ज्ञायत इति वाच्यम् - भावो भावनेत्येव तदर्थात् । आख्यातं तिङ्विभक्तिः । तदर्थेषु बहुषु भावनायाः कृत्या एव प्राधान्यम् । न त्वन्यस्य विधिकालादेरिति तदर्थः । इयञ्च भावना अर्थभावनेत्युच्यते; विधिरपि भावनेति व्यवह्रियते । सा शब्दभावना, प्रवृत्त्युत्पादकव्यापारत्वात् भावना, प्रवर्तकत्वस्य वेदवाक्यनिष्ठत्वात् शब्दभावनेति । अथ भावनायाः अंशत्रयाकाङ्क्षा भवति - किं भावयेत् केन भावयेत् कथं भावयेदिति । इमा एव साध्याकाङ्क्षा करणाकाङ्क्षा इतिकर्तव्यताकाङ्क्षेत्युच्यन्ते । तत्र स्वर्गादिः फलं साध्यत्वेनान्वेति, यागादिः करणत्वेन, अन्यत् कथमित्याकाङ्क्षयेति सिद्धं भावनाया मुख्यविशेष्यत्वमिति वर्णयन्ति ।

नैयायिकास्तु - प्रत्यक्षानुभवे यस्य येन संबन्धः प्रतीतः, तस्य तेन संबन्धं तथैव ज्ञापयितुमेव वाक्यप्रयोगात् यावत्संभवं तथैव बोधवर्णनं युक्तम् । न हि कारकाणां धात्वर्थान्वयं विना भावनान्वयः परम्परया अनुभवसिद्धः, अपेक्षितो वा । कार्यकारणभावकल्पनालाघवभेव प्रधानतया स्वीकृत्य अप्रतीतान्वयकल्पनं न युज्यते । अतो वैयाकरणसंमतो धात्वर्थान्वयः सर्वस्य युज्यते । तावता तस्यैव मुख्यविशेष्यत्वमिति न सिद्ध्यति । प्रत्यक्षे धर्मस्य प्रकारतायाः धर्मिणो विशेष्यतायाश्चानुभवसिद्धतया धात्वर्थापेक्षया धर्मिणो विशेष्यत्वौचित्यात् । तत्र प्रकृतिप्रत्ययार्थयोर्मध्ये प्रत्ययार्थप्राधान्यात् आख्यातोपात्ताया भावनायाः धात्वर्थं प्रति विशेष्यत्वात् तादृशभावनाश्रयस्य देवदत्तादेः विशेष्यत्वं युक्तम् । सकलकारकप्रयोक्तुः क्रियाकर्तुः सर्वापेक्षया प्राधान्यमानुभविकम् । पाणिनिसूत्रमपि धात्वर्थमुख्यविशेष्यकत्वपरिपन्थि । 'तदधीते तद्वेद' (पा.सू. 4.2.59) इति सूत्रात् वैयाकरणशब्दनिष्पत्तिः । सूत्रे अधीते इत्यादिपदस्याध्ययनादिधात्वर्थप्राधान्ये वैयाकरणपदस्य व्याकरणाध्ययनं तद्वेदनमित्यर्थः स्यात् । न पुरुषपरता । यदा तु अधीते इत्यस्याध्ययनकर्तेति पुरुषप्राधान्यं, तदैव विवक्षितार्थलाभः । न ह्यत्र 'कर्मणा यमभिप्रैति स सम्प्रदानम्' (पा.सू. 1.4.32) इत्यादिसूत्र इव योऽधीते इति यच्छब्दोऽस्ति; येन धात्वर्थमुख्यविशेष्यकत्वेऽपि वैयाकरणपदं पुरुषपरं स्यात् । अपि च पाणिनिः प्रातिपदिकेत्यादिना सूत्रेण प्रथमायाः प्रातिपदिकार्थस्यै(?)र्थत्वोक्त्या कर्मकारकादिस्थल इव कर्तृकारकद्वारा प्रातिपदिकार्थस्य क्रियान्वयं नेच्छतीति ज्ञायते । अतो धात्वर्थो भावनाद्वारा प्रथमान्तपदार्थविशेषणम् । देवदत्तेन पच्यते तण्डुल इति कर्मणिप्रयोगे तु कर्तृकारकस्य तृतीययोक्ततया देवदत्तस्य क्रियान्वयस्य करणादिवदवर्जनीयत्वात् प्रथमान्तार्थस्य कर्मकारकस्यैव प्राधान्यम् । प्रथमाया निरर्थकतया पूर्ववत् विशेष्यत्वसंभवादिति निरूपयन्ति ।

वेदान्तिनामाशयस्त्वेवम् - समानाधिकरणपदानां सर्वविशेषणविशिष्टविशेष्यपरत्वमुक्तम् । विशेष्याणां कारकद्वारा धात्वर्थान्वय एव । धात्वर्थस्याख्यातार्थेऽन्वय इत्येतदपीष्यते । आख्यातार्थ एव क इति विचार्यम् । भावना कृतिरेवाख्यातार्थ इति न युक्तम् । 'लः कर्मणि च भावे च ....' (पा.सू. 3.4.69) इति कर्तृकर्माद्यर्थे लकारानुशासनात् । न चाऽऽकृत्यधिकरणन्यायेन कृतिरूपविशेषणपरता । आकृत्यधिकरणस्य धर्मविशिष्टधर्मिपरत्वस्थापनार्थत्वस्यास्माभिरुपपादितत्वेन वैपरीत्यात् । अतः कर्तुः कर्मणो वा लकारार्थस्य विशेष्यत्वम् । यत्तु मीमांसकैराकाङ्क्षात्रयमुक्तम् - तदपि विचार्यम् । भावयेदित्युक्तौ किं भावयेदिति प्रथमाकाङ्क्षेति सत्यम् । तदर्थः कः । लोके, कुरु इत्युक्तौ किम् इति भवन्ती आकाङ्क्षा न फलविषयिणी, किं तु कर्तव्यांशविषयिणी । इदं कर्तव्यमित्यवसिते पश्चादेव किमर्थमिति फलाकाङ्क्षा जायते । तस्मात् साध्वाकाङ्क्षेयं फलविषयिणीति कृत्वा स्वर्गादेः साध्यत्वेनान्वयवर्णनमयुक्तम् । न हि अहं स्वर्गं करोमि, कुर्यामिति कश्चित् प्रतिसन्दध्यात् । नहि बीजं वपता पुरुषेण अङ्कुरं करोमीति व्यवह्रियते इत्युक्तं न्यायकुसुमाञ्जलौ । अतः किमित्याकाङ्क्षा धात्वर्थादिरूपसाध्यविषयिणी । एवं कर्तव्ये निश्चिते तदनन्तरं किमर्थमिति फलबुभुत्सा । ततः केनेति करणाकाङ्क्षा । करणाकाङ्क्षा नाम, किं कृतेः करणमित्येवंरूपा न, किं तु कृतिसाध्यं यत् अवधृतं तत्करणाकाङ्क्षेति मीमांसकैरप्युक्तम् । परं तत् साध्यं न फलम्, किन्तु धात्वर्थ इतीदानीमुपपादितत्वात् तस्य करणं किमित्येवेयमाकाङ्क्षा । तच्च द्रव्यं पुरोडाशादि यथायथम् । अथ च कथमित्याकाङ्क्षा ।

यदत्र भावनादेर्विशेष्यत्वत्यागेन लकारार्थस्य धर्मिणो विशेष्यत्वमुक्तं, तदत्र सेश्वरमीमांसायामदर्शि (158 पुटे), 'स्वर्गकामः साध्ययागादिविशिष्टः इति हि विध्युद्देशार्थः' इति । एतेन स्वर्गस्य भाव्यत्वेनान्वयसंपत्तये स्वर्गकामपदस्य स्वर्गश्चासौ कामश्चेति कर्मधारयं प्रथमायाः द्वितीयार्थञ्च वर्णयन्तो निरस्ताः । अत्र साध्येति पदेन कृतिसाध्यत्वरूपलिङर्थज्ञापनम् । तदेव विधिः । लडाद्यर्थवर्तमानत्वादेरिव लिङर्थविधिविषयत्वस्य च धात्वर्थेऽन्वयः, तस्य धात्वर्थस्य कर्त्रादौ लकारार्थे । तदुक्तं श्रीभाष्ये जिज्ञासाधिकरणान्ते, 'विधिवाक्येष्वपि धात्वर्थस्य कर्तृव्यापारसाध्यतामात्रं शब्दानुशासनसिद्धमेव लिङादेर्वाच्यमित्यध्यवसीयते' इति । प्रेरकपुरुषाशय एव विध्यर्थ इति उदयनाचार्य-श्रीपराशरभट्टपादादीष्ट इति तत्पक्षनिर्वाहोऽपि स्वशासनावबोधि शास्त्रम्' इति भाष्यानुसारेण प्रपञ्चितौ न्यायपरिशुद्धौ । अथायमपि पक्षः प्रदर्शितः । शासनावबोधीति पदं शासनस्य शब्दवाच्यत्वं तथा स्पष्टं नावगमयेत्, यथा प्रकृतभाष्यं कृतिसाध्यतायाः लिङादिवाच्यत्वम् । इष्टसाधनत्वकृतिसाध्यत्वादि तर्ह्या(?)क्षेपानुगुण्येन आप्ताभिप्रायस्य वाच्यत्वमित्यनुक्त्वा इष्टसाधनत्वापेक्षया कृतिसाध्यताया एवार्थत्वौचित्यं प्रागुपपादितवद्भिः इह तन्मात्रं शब्दानुशासनसिद्धं वाच्यमिति कथयित्वा तत्र स्वाध्यवसायप्रदर्शनात् भाष्यकृतामत्र नैर्भर्यं प्रतीयत इति एतत्पक्षादरणेनात्र साध्ययागादिविशिष्ट इत्युक्तम् । एवमाकाङ्क्षात्रयं परित्यज्य पूर्वोक्ताकाङ्क्षाचतुष्टयमपि न्यायपरिशुद्ध्युक्तमेव, 'अतः किं केन कथमिति भवत्प्रोक्तवत् किमर्थं किं केन कथमिति आकाङ्क्षाचतुष्टये' इत्यादि । अत्र किं केनेत्याकाङ्क्षाद्वये देवताप्रीणनयागादिना किमित्याकाङ्क्षापूरणे नामधेयादिना विशेषेण केनेत्याकाङ्क्षपूरणमित्युक्तमप्यनुसन्धेयम् । केनेत्यस्य केन विशेषरूपेणेति तदाऽर्थः । अत एव ज्योतिष्टोमेनेति तृतीया । कीदृशं होममित्याकाङ्क्षाया अपि सम्भवात् अग्निहोत्रं जुहोतीति द्वितीया । कथमित्याकाङ्क्षायाः अङ्गभूतप्रकाराकाङ्क्षात्ववत् स्वस्वरूपघटकावान्तरभेदविषयकत्वस्याप्यङ्गीकारे तु तत्रैवान्तर्भावो भवितुमर्हति । सर्वथा कुर्यादित्यत्र किमित्याकाङ्क्षा कर्तव्यक्रियादिविषयिणीति युक्तम् । शाबरभाष्ये चेमाश्चतुर्विधा आकाङ्क्षाः प्रादर्शिषत, (1.1.32) 'ज्योतिष्टोम इत्यभिधाय कर्तव्य इत्युच्यते । केनेत्याकाङ्क्षिते सोमेनेति । किमर्थमिति स्वर्गायेति । कथमिति इत्थम् - अनयेतिकर्तव्यतयेति' इति ।

अतः कर्तव्य इति कृतिकर्मवचनात् किं कुर्यादिति कर्मकारकाकाङ्क्षापूरणमिति ज्ञेयम् ।

तथा च न्यायपरिशुद्धौ, 'शाब्दोऽयं पन्थाः' इत्यत्र 'शाबरोऽयं पन्थाः' इत्यपि ग्राह्यमिव ।

एवं कर्तव्य इति दर्शितं कृतिसाध्यत्वं लिङर्थं विहाय नियोगाख्यमपूर्वं विधिरिति वदन्तः प्राभाकराः, शब्दभावना लिङर्थ इति विधिशब्दे इच्छातुल्यप्रवर्तनां कल्पयन्तो भाट्टाश्च लोकव्युत्पत्तिमतिक्रान्ता इति च ध्येयम् ।

तत् सिद्धं विधिवाक्यव्यतिरिक्त-लङादिमद्वाक्यस्थले भूतत्ववर्तमानत्वाद्याख्यातार्थविशिष्टधात्वर्थविशिष्टः कर्त्रादिर्लकारार्थो विशेष्यः । विधिस्थलेऽपि स एव; धात्वर्थे कृतिसाध्यत्वरूपविध्यर्थान्वय इति विशेष इत्यलं प्रपञ्चेन ।

तदेवं वाक्यं नाम वेदे लोके वा एकपदबोध्यार्थमुख्यविशेष्यकबोधजनकपरस्परान्वितपदजातमिति सिद्धम् । ईदृशवाक्यराशिरूपं वेदं विशयास्पदानेकस्थलार्थनिर्णर्यार्थन्यायकलापप्रदर्शनमुखेन व्याख्यातुं मीमांसा प्रवृत्ता । मीमांसाशास्त्रनिर्णीतस्थलव्यतिरिक्तेषु भागेषु संभवतां संशयविपर्ययाणामेतद्दर्शितगमनिकयैवार्थनिर्णयः सुकर इत्याशयेनैतावति विरतम् ।

(प्रथमाध्यायः)

तत्र विंशत्यध्याय्यां मीमांसायां प्रथमेनाध्यायेन प्रतिज्ञातोपयोगितया वेदस्य प्रामाण्यस्थापनपूर्वकं धर्मप्रमाणानि अष्टौ परिगणितानि । विधिरर्थवादो मन्त्रः स्मृतिराचारः नामधेयं वाक्यशेषः सामर्थ्यमिति । तत्र विधिः इदं कुरु इति कर्तव्यविधानार्थं वाक्यम् । तद्विहितस्यानुष्ठाने पुरुषप्ररोचनार्थं तत्तदर्थस्तावको भागः अर्थवादः । तदनुष्ठानकाले यथावदनुसन्धानाय प्रयुज्यमानतया मन्त्राणामुपयोगः । एवं सार्थवादसमन्त्रविधिवाक्यसिद्धधर्मवत् श्रूयमाणवेदवाक्यानुलब्धो धर्मः स्मृतिग्रन्थावगतः, तन्मूलभूतो वेदोऽनधीयमानोऽप्यस्तीति विमृश्यास्माभिर्ग्राह्य इति ज्ञापनार्थं स्मृतिनिरूपणम् । एवं श्रुतिस्मृत्युभयानुपलब्धोऽपि आचारमात्राधिगम्यो धर्म आदरणीयः, तत्रापि वेदसद्भावस्योन्नयनादिति आचारोऽपि न्यरूपि । उद्भिदादिपदानां केषाञ्चिदर्थविधानपरत्वाभावेऽपि कर्मणां मिथो व्यावृत्ततया सङ्कल्पव्यवहारादिसौकर्याय नामधेयतयोपयोग इति तन्नामधेयमपि चतुर्धा विभज्य व्युदपादि । यत्र कस्मिंश्चित् विहतेऽनुष्ठेये तदर्थं द्रव्याक्षेपे, इदं वा द्रव्यं तद्वा, अविशेषेण योग्यं यत् किमपीत्यनियमो वेति संशयो भवेत्, तदा तद्विधिवाक्यस्य शेषभूतं वाक्यान्तरं तन्निर्णायकं यत्, तत् वाक्यशेष इत्युच्यते । क्वचिद्वाक्यशेषाभावेऽपि विधीयमानवस्तुसामर्थ्यादेव विशेषनिर्णयो भवेत् । तत्र सामर्थ्यमेव प्रमाणम् । तस्य वेदविहितवस्तुगतत्वात् वेदः प्रमाणमित्युच्यते । उदाहरणानि अन्यत्र द्रष्टव्यानि ।

अथ द्वितीयोऽध्यायः ।

अत्र पूर्वं विधीयमानत्वेनोक्तानां कर्मणां यागदानहोमादिरूपेण तदवान्तरविधाभिश्च भेदोऽस्तीति निरूप्यते । भेदसाधकानि च प्रमाणानि षट् कथ्यन्ते - 'शब्दान्तरमभ्यासः संख्या संज्ञा गुणः प्रकरणान्तर'मिति । यागदानादीनां भेदः यजेत दद्यादिति मिथो भिन्नार्थकधातुत एवावगम्यते इति तत्र शब्दान्तरं कर्मभेदकम् । अपर्यायधातुः शब्दान्तरम् । यत्रैकरूप एव धातुः पुनःपुनरभ्यस्यते; न च तत्र विधेयान्तरं किञ्चिदस्ति । तत्र पुनरुक्तिबलादेव कर्मभेदः । यथा पञ्चानां प्रयाजानां समिधो यजति, तनूनपातं यजतीत्यादिवाक्यैः । क्वचित् शब्दस्यैकत्वेऽपि तद्विशेषणसंख्यया कर्मभेदः, यथा तिस्र आहुतीर्जुहोतीति । अथैष ज्योतिः, अथैष विश्वज्योतिः, अथैष सर्वज्योतिरित्यादौ संज्ञाभेदात् कर्मभेदः । यत्र सन्निहितवाक्यविहितकर्मणि गुणविधानमिति निर्वाहो न संभवति, तत्र गुणविशिष्टस्य कर्मणोऽन्यस्यैव विधानम्, यथा सा वैश्वदेव्यामिक्षेति वाक्यसमीपगते वाजिभ्यो वाजिनमिति वाक्ये । एकस्मिन् कर्मणि प्रसिद्धा संज्ञैव तदुपस्थापकरहिते प्रकरणान्तरे श्रूयते चेत्, संज्ञासाम्येऽपि कर्मभेदः; यथा मासमग्निहोत्रं जुह्वतीति सत्रविशेषे । शाखाभेदे तु 'एकं वा संयोगरूपचोदनाख्याऽविशेषात्' इति कर्मैक्यमेवेति अन्ते उक्तम् । अयमर्थः शारीरकेऽपि 3.3. विशदः ।

अथ तृतीयोऽध्यायः ।

एवं कर्मणां नानात्वं दर्शितम् । एषां द्रव्यदेवादिरूपाण्यङ्गानि वक्तव्यानि । कर्मस्वेव कानिचित् केषाञ्चिदङ्गानि भवन्ति । तान्यङ्गभूतानि कर्माणि संनिपत्त्योपकारकाणि आरादुपकारकाणि इति द्वेधा विभज्यन्ते । प्रधानक्रियानिष्पादक द्रव्यदेवताद्यन्वयि कर्म संनिपत्योपकारकम्; तदनन्वयि सत् उपकारकम् आरादुपकारकम् । सर्वत्र दृष्टोपकारलाभे तस्यैव ग्रहणम्, तदभाव एवादृष्टस्वीकारः । यथा व्रीहीणामवहननं कर्म तुषविमोकेन तण्डुलसंपादकत्वात् वैतुष्यरूपदृष्टफलकम् । तेष्वेव प्रोक्षणमदृष्टार्थम् । एषामङ्गविधीनां विनियोगविधिरिति नाम । विनियोगः - अङ्गत्वेनान्वयः, तद्बोधो वा । एवं विमर्शे उत्पत्तिविधिः विनियोगविधिः प्रयोगविधिः अधिकारविधिरिति विधेश्चतुर्धा विभागो भवति । कर्मस्वरूपज्ञापकविधिः उत्पत्तिविधिः । कस्यचित् केनचिदङ्गाङ्गिभावबोधको विधिर्विनियोगविधिः । एतद्विधिसिद्धानामङ्गानामङ्गिनश्च सहानुष्ठानं कार्यमिति तत्र, कि पूर्वं किं पश्चादिति विवेचनेनानुष्ठानक्रमं व्यवस्थाप्य सर्वाङ्गविशिष्टप्रधानानुष्ठानविधिरूपमहावाक्यं प्रयोगविधिः । एवमङ्गाङ्गिवर्गे, एतावदनुष्ठातुं कः शक्तः; तस्य किं फलमिति अधिकारिदर्शको विधिः अधिकारविधिरिति कथ्यते । साङ्गस्य कर्मणः फलसंबन्धबोधको विधिरधिकारविधिरिति च ब्रूयुः । यावज्जीववाक्यमपि तथा । एवं विधीनां चतुर्धा विभागवत् अन्यस्त्रेधा विभागोऽप्यस्ति । अपूर्वविधिः नियमविधिः परिसंख्याविधिश्चेति । एष विभागो द्वितीयपादे मन्त्राधिकरणे सेश्वरमीमांसायामपि सुज्ञानः । अत्यन्ताज्ञातस्य विधिः अपूर्वविधिः । विधिमन्तरा ज्ञातस्यापि विध्यभावे पाक्षिकत्वं स्यात् - कदाचित् त्यागोऽपि स्यादिति तदयोगव्यवच्छेदेन तस्य सर्वदा संबन्धनियमकरणं नियमविधिः । यथा व्रीहीनवहन्तीति । एतद्विध्यभावे हि, वैतुष्यकामः कदाचिदवहननं विना अश्मफलकादिना घट्टनादिनाऽपि वैतुष्यं संपादयेत् । विधिस्तत्र सर्वदाऽवहननसंबन्धकथनार्थम् । परिसंख्या नाम इतरनिषेधः । विधिमन्तरैव सर्वदैव प्राप्तिसंभवे क्वचित् तद्विधानं न तत्प्रापणार्थम्, किन्तु तदवधारणेन तद्वत् प्राप्त्यर्हान्यनिषेधार्थमिति । इदं 'परिसंख्या' इति सूत्रे द्रष्टव्यम् । अत्र शब्दतः फलतश्चेति विभागोऽपि मन्त्राधिकरणदर्शितः । पूर्वोक्तचतुष्टये अधिकारविधिः षष्ठेऽध्याये । प्रयोगविधिः पञ्चमे । विनियोगविधिरिह तृतीये । प्रथमस्तु विधिः, 'तद्भूतानां क्रियार्थेन समाम्नायोऽर्थस्य तन्निमित्तत्वात्' इति 1-1-7 अधिकरणसूत्र एव सिद्धः ।

एतद्विधिबोध्यमङ्गत्वम् । इदञ्च, 'शेषः परार्थत्वात्' इति सूत्रेण व्युत्पादितम् । एतदर्थश्च वेदार्थसङ्ग्रहे 'परगतातिशयाधानेच्छयोपादेयत्वमेव यस्य स्वरूपम्, स शेषः परः शेषी' इति श्रीभाष्यकारैरदर्शि । परार्थत्वं नाम परोद्देश्यकत्वं परगतप्रयोजनहेतुत्वं वा । यद्गतप्रयोजनमात्रोद्देश्यकत्वं यस्य, तदङ्गत्वं तच्छेषत्वं तस्य । परमप्रयोजनभूतपरगतातिशयाधायकत्वं शेषत्वमिति तत्र टीकादौ व्याख्यातम् । यद्यपि सिद्धवस्तुभूतपरमपुरुषादिकं प्रति चेतनाचेतनयोः शेषत्वं विधिवाक्यमन्तरेणावसीयेत, अथापि अनुष्ठेयकर्मनिरूपितमङ्गत्वं विधिमन्तरा दुर्लभमिति विधिघटितमङ्गत्वलक्षणमुक्तं मीमांसकैः । तच्च परोद्देशप्रवृत्तकृतिकारकत्वेन विहितत्वम् । फलार्थं यागस्य करणतया विधानात् यागः फलाङ्गं, यागोद्देशेन पुरुषस्य कर्तृतया, देशकालयोरधिकरणतया, क्रियान्तराणामितिकर्तव्यतारूपेण च विधानात् सर्वस्य यागाङ्गता । तत्राङ्गत्वलक्षणघटकपदार्थेषु फलादिरूपपरशब्दार्थ-तदुद्देश-प्रवृत्ति-विधिविषयत्वादेः समभिव्याहारलभ्यत्वात् विधिविषयगतं कारकत्वमेवाङ्गत्वे मुख्यांश इति तद्बोधकत्वं तृतीयादिविभक्तीनामिति यया विभक्त्या तत्र कारकत्वं शक्त्या बोध्यते, सा श्रुतिरूपं प्रमाणमङ्गत्वे । यत्रेयं विभक्तिरूपा श्रुतिर्नास्ति, तत्र लिङ्गेन सामर्थ्येन श्रुतिकल्पना । लिङ्गस्याप्यङ्गत्वार्हस्य वाक्यरूपपदद्वयसमभिव्याहारात् क्वचिद् ग्रहणम् । वाक्यस्यापि क्वचिदुभयाकाङ्क्षारूपप्रकरणात् कल्पनम्, अपेक्षिताकाङ्क्षान्यूनतायामन्यतराकाङ्क्षारूपस्थानादपि प्रकरणकल्पनं, क्वचिदाकाङ्क्षाद्वयस्यापि कल्पना भवति आध्वर्यवादिसमाख्यास्थले । तत्राङ्गाङ्गित्वार्हार्थद्वयस्य प्रकृतिप्रत्ययाभ्यामुक्ततया तदर्थद्वयसंबन्धसंपादनाय तत्कल्पनाया आवश्यकत्वात् । वाक्यस्थले अङ्गाङ्गिवाचकं पदं विभिन्नम्; अत्रैकपद एव भागद्वयमिति विशेषः । एवं विमृश्य श्रुतिलिङ्गवाक्यप्रकरणस्थानसमाख्यारूपप्रमाणषट्कं परिगणितम् । उक्तरीत्या पूर्वपूर्वकल्पनेनैवोत्तरोत्तरस्य प्रमाणत्वात् यत्र द्वयोः प्रमाणयोः समावेशः विरोधश्च, तत्र दुर्बलत्वादुत्तरमुपेक्ष्य प्रबलभूतपूर्वानुरोधेनाङ्गत्वनिर्णयः । अस्य सर्वस्यानेकेषु उदाहरणेषु विचारस्तृतीयेऽत्राध्याये । क्वचित् आनर्थक्यतिहतानां विपरीतं बलाबलमिति पूर्वत्यागेनोत्तरस्वीकारोऽप्यदर्शि । सर्वमिदं मीमांसापादुकायां 35 श्लोके समग्राहि । तत्र श्रुतिलिङ्गादिशब्दानामर्थोऽप्युक्त इति नेह प्रतन्यते ।

अथ चतुर्थोऽध्यायः ।

तृतीयतुरीयद्वयमेका पेटिकेति वक्तव्यम्; अङ्गाङ्गित्वरूपसाधारणधर्मव्याप्यस्य प्रयोज्यप्रयोजकभावस्यात्र निरूपणात् । अङ्गि प्रयोजकम्; अङ्गं प्रयोज्यम् । न तु सर्वमङ्गि प्रयोजकमितीदमत्र निरूप्यते । प्रयोजकत्वमनुष्ठापकत्वम् । विधिरङ्ग्यर्थमेवाङ्गमनुष्ठापयतीति अङ्गिनः प्रयोजकत्वं स्वरसतः प्राप्तम् । तत् क्वचिन्नास्तीति निरूप्यते । एतद्विचारफलं किमिति चेत् - अप्रयोजकत्वात् क्वचिदङ्गलोपो न दोषायेति सिद्धिरिति । यथा सोमक्रयार्थं गवि नीयमानायां सप्तमं पदमध्वर्युरञ्जलिना गृह्णातीत्युक्तम् । तत्र गोनयनप्रयोजकं सोमक्रयणमेव, न तु सप्तमगोपदन्यासग्रहणम् । अतो यदि गौर्यदृच्छया सप्तमं पदन्यासं प्रस्तरे कुर्यात्, तत्राञ्जलिग्रहणमनिष्पन्नमिति तदर्थं न पुनर्नयनं गोः क्रियते । पांस्वञ्जलिग्रहणलोपो न दोषाय । एवम्, 'पुरोडाशकपालेन तुषान् उपवपति' इति तुषनिष्कासनं कपालकार्यमुक्तम् । तत्र पुरोडाशकपालेनेत्युक्तत्वात् कपालेषु पुरोडाशं श्रपयतीति विधिबलात् पुरोडाश एव कपालभेदादौ प्रसक्ते न तुषोपवापसिद्ध्यर्थं कपालकल्पनम् ।

एवमिदमप्युदाहरणम् - क्रीते सोमे मैत्रावरुणाय दण्डं प्रयच्छतीति वाक्ये मैत्रावरुणनाम्ने ऋत्विजे दण्डदानं विधीयते । दीक्षितस्य दण्डधारणं विहितम् । स एव दण्डः सोमक्रयानन्तरं मैत्रावरुणाय दीयते । तत्र किं दीक्षितधृतदण्डप्रक्षेपे यत्र क्वापि कर्तव्ये तत्प्रतिपत्तिरूपं दानम्, उत मैत्रावरुणस्य दण्डापेक्षतया तदर्थं दण्डदानमिति विशयः । दीक्षितदण्डप्रतिपत्तिरूपत्वस्वीकारे यत्र मैत्रावरुणोऽस्ति, दीक्षा नास्ति, तत्र निरूढपशौ दण्डदानलोपः । मैत्रावरुणायेति चतुर्थ्या संप्रदानत्वावगमात् दीयमानदण्डशेषित्वप्रतीतेः मैत्रावरुणकार्यार्थत्वं युक्तमिति सिद्धान्ते दीक्षितदण्डाभावेऽपि दण्डदानस्य कार्यता । अस्ति च प्रैषानुवचनप्रवृत्तस्य मैत्रावरुणस्य धृत्यर्थं दण्डस्यालम्बनतयोपयोगः । ततो दानं दण्डस्य प्रयोजकं, न तु सत्यामपि द्वितीयायां दण्डो दानस्य प्रयोजक इति । एवमादि भाव्यम् ।

प्रयोजकाप्रयोजकरूपैत(द?)र्थसंबन्धादेव क्रत्वर्थपुरुषार्थविभागोऽप्यत्राध्याये विचारितः । क्रतुशेषतया क्रियमाणानां क्रत्वर्थत्वम् । क्रतुशब्दः कर्मसामान्योपलक्षकः । पुरुषमुद्दिश्य क्रियमाणानां पुरुषार्थत्वम् । अनुष्ठीयमानानां कर्मणां फलार्थत्वेऽपि फलस्य पुरुषार्थत्वात् अन्ततः पुरुषार्थत्वमेव । तत्तत्कर्मानुष्ठाने क्रियमाणे तदर्थविहितानां यथावदनुष्ठाने निष्पद्यमाने मध्ये यदि तदसंबन्धिपुरुषार्थकार्यान्तरलोपः स्यात्, न तावता क्रतुवैगुण्यं भवति । तथा पुरुषार्थक्रियान्तरस्य क्रत्वर्थक्रियान्तरवैगुण्यात् न नैष्फल्यमित्यादिकं भाव्यम् ।

अथ पञ्चमोऽध्यायः -

द्वितीयाध्यायोक्तानां कर्मणामङ्गाङ्गिभावोऽप्यस्तीति साङ्गानुष्ठानं तृतीये सिद्धम् । तत्र चतुर्थेन प्रयोज्यप्रयोजकभावचिन्तनात् तत्र तत्रैतावन्त्येवाङ्गानीति इयत्ताऽपि गृहीता । अथ तेषामनुष्ठाने कर्तव्ये सर्वेषां युगपदनुष्ठानासंभवात् विलम्बे चाङ्गाङ्गिसाहित्यभङ्गात् एककार्यमध्ये कायान्तरप्रवेशायोगात् अविलम्बितक्रमेण सर्वानुष्ठानं कार्यमिति, किं पूर्वं किं पश्चादिति पौर्वापर्यरूपक्रमनियामकापेक्षायामत्रापि षट् प्रमाणानि अन्यानि परिगणितानि श्रुत्यर्थपाठस्थानमुख्यप्रवृत्तिभेदात् । यत्र वेदं कृत्वा वेदिं करोतीति रीत्या क्त्वाप्रत्ययादिना स्पष्टैव क्रमावगतिः, तत्र श्रुतिः प्रमाणम् । वेद इह दर्भमुष्टिः । यत्र वस्तुसामर्थ्यवशान्निर्णयः, तत्रार्थः प्रमाणम् । पक्वया यवाग्वा अग्निहोत्रहोमे कार्ये, किं होमः प्राक् यवागूपाको वेति संशयस्तदैव विलीयते, पाकाभावे यवाग्वा अनिष्पत्त्या पाक एव पूर्वमिति सुखमवगमात् । क्वचित् क्रमानुक्तावपि एवं सामर्थ्यवशान्निर्णयप्रसक्त्यभावेऽपि क्रम आद्रियते, यस्य पूर्वं पाठः तत् पूर्वं कार्यमिति पाठवशात् । तस्याप्यभावे तु स्थानं प्रमाणम् । यथा ज्योतिष्टोमे भिन्नभिन्नकालेऽनुष्ठेयाः अग्नीषोमीयसवनीयानुबन्ध्यास्त्रयः पशुयागाः साद्यस्क्रनामके क्रतौ युगपदनुष्ठीयन्ते, सहपशूनालभेतेति वचनात् । तत्र किमग्नीषोमीयस्थाने त्रयमेलनम्, उत सवनीयस्थाने, आनुबन्ध्यस्थाने वेति विमर्शे, मध्यमस्य स्थाने इति सिद्धं, स्थानातिक्रमसाम्यात् । अथ विचारः तत्र कतमस्य प्रथममनुष्ठानमिति । तत्रेदं स्थानं प्रमाणम् अस्य सवनीयस्थानत्वत् आश्विनग्रहग्रहणरूपपूर्वकर्मानुष्ठानानन्तरं तस्योपस्थितत्वात्, तत्साहित्यवचनबलात् तदनन्तरमेवान्ययोरुपस्थित्या प्रथमोपस्थितः सवनीयः प्रथममिति । अथ मुख्यक्रमः - सारस्वतौ भवतः इति वाक्यं सरस्वतीदेवताकं सरस्वद्देवताकञ्च यागं विधत्ते इति 'एतद्वै दैव्यं मिथुनम्' इत्यर्थवादादवगम्यते । तत्र सरस्वती च सरस्वांश्चेति स्त्रीप्राथम्येन विग्रहस्य कार्यतया स्त्रीयागः प्राक्, पुंयागः पश्चात् । तत्र मुख्यस्य - प्रधानस्य क्रममनुसृत्य स्त्रीदेवत्यहविर्द्रव्यनिर्वापः पूर्वं, पुंदेवत्यहविर्द्रव्यनिर्वापः पश्चादिति निर्णयः । अथ प्रवृत्तिः । यादृशी प्रथमप्रवृत्तिः संपन्ना, तदनुरूपैव द्वितीयादिप्रवृत्तिरपीति । यथा सप्तदश प्राजापत्यान् पशूनालभेतेति वाक्यात् एकप्रजापतिदेतत्यतया सप्तदशपशुयागयुगपदनुष्ठाने सर्वेषां पशूनां प्रथममुपाकरणम् अथ सर्वेषां नियोजनमिति रीत्या पशुसंस्काराणामनुष्ठाने कार्ये, कस्य पशोः पूर्वमित्यत्र नियामकाभावात् यत्र क्वाप्यारम्भेऽपि, उपाकरणं प्रथमकार्यं यद्यत्पशौ येन क्रमेणानुष्ठितं, 'नियोजनादिकमपि तेनैव क्रमेणानुष्ठेयं, नान्यथेति व्यवस्था प्रवृत्तिक्रमादिति । अनेनैव विचारेण पूर्वपूर्वप्रमाणस्य बलीयस्त्वमपि सिद्ध्यतीति । एवं क्रमनिर्णयेन प्रयोगविधिशिक्षणं पञ्चमाध्यायकृत्यम् ।

(षष्ठाध्यायः)

एवं कर्तव्यकार्यकलापे निर्धारिते अथ षष्ठेनाध्यायेनाधिकारिनिर्णयः । को नामाधिकार इति चेत् - अधिकारः फलस्वाम्यमिति मीमांसकाः । षष्ठे प्रथमाधिकरणे यजेत स्वर्गकाम इत्यादौ स्वर्गादेः फलत्वेनान्वये पर्यवसानमुपपाद्य कर्मणः फलमस्तीति स्थापनात् तादृशफलभोक्तृत्वमेवाधिकार इति । इदञ्च, शास्त्रं पुरुषमधिकरोतीति प्राचीनव्यवहारात्, 'यमर्थमधिकृत्य प्रवर्तते तत् प्रयोजनम्' इति न्यायसूत्रे अधिकृत्येत्यस्य उद्दिश्येत्यर्थात् पुरुषमुद्दिशति पुरुषोद्देशेन प्रवर्तत इत्यर्थावगमात्, पुरुषोद्देश्यकत्वं पुरुषभोज्प्रफलार्थकर्मविधायकत्वमेवेति अधिकरोतिशब्दवाच्यो यः भोक्तृत्वानुकूलव्यापारः तत्र फलांशः स्वर्गादिभोक्तृत्वं पुरुषनिष्ठमेव, ग्रामं गच्छतीत्यादौ ग्रामे गमनक्रियाजन्यसंयोगरूपफलात्मकसङ्गमवदित्याशयेन । तया 'तत्तद्देशाघिकारी', 'यावदधिकारमवस्थितिः' इत्यादिप्रयोगेषु अधिकारपदस्य स्वामित्वमर्थः प्रतीयते । कर्मस्वामित्वमित्युक्तावपि कर्मजन्यफलभोक्तृत्व एव पर्यवसानम् । व्यवसायात्मिकेति गीताश्लोकतात्पर्यचन्द्रिकायां मदर्थमिदं कर्मेत्यभिमानोऽधिकार इत्युक्तम् । पुरुषः कर्मण्यधिकरोतीत्यपि नवीनप्रयोगदर्शगात् 'श्रीशारीरकमीमांसायामधिकरोति' इति श्रीभाष्येऽपि प्रयोगात् अधिकारशब्दार्थो व्यापारोऽपि पुरुषनिष्ठः सुवचः । सा च कृत्यर्हतैव । एवञ्च विधिरधिकरोति पुरुषमित्यत्र अधिकरोति नियुङ्क्ते इत्यर्थः । कीदृशस्य नियोज्यत्वमित्यालोचनेऽन्वीयमानाकारव्यूह एव कृत्यर्हता । इदमेव नियोज्यविशेषणं स्वर्गकाम इत्यादिवाक्ये फलं, निमित्तवाक्ये यावज्जीवमित्यादौ जीवनादिकमिति प्राभाकरैरुक्तम् । फलमित्यस्य काम्यमानं फलं, फलकामनेत्येवार्थः । तदेव नियोज्यविशेषणम् । फलभोक्ता भवतीत्यर्थः अधिकरोतीत्यस्य न स्वरसः; फलस्य भावित्वात् । अधिकारस्य चाद्यतनत्वात् । कार्यानुष्ठानार्हो भवतीत्यर्थस्तु घटते । अत एव अर्थित्वसामर्थ्ये अधिकार इति अस्माभिरुच्यते । 'फलार्थत्वात् कर्मणः शास्त्रं सर्वाधिकारं स्यात्' इति जैमिनिसूत्रे सर्वाधिकारं सर्वनियोजकं सर्वपुरुषकृत्यर्हतागमकमित्यर्थ एव स्वरसः स्यात्; न तु फलभोक्तृत्वघटितोऽर्थः; फलार्थत्वादिति तद्दर्शिपदसत्त्वात् । 'हृद्यपेक्षया तु मनुष्याधिकारत्वात्' इत्यत्र तदनन्तराधिकरणे च अर्थित्वसामर्थ्यविचारः क्रियते अधिकारविवेचनाय । अत एवोक्तम्, 'अर्थित्वेन समर्थता त्रिकतनुः सम्पिण्डिताऽधिक्रिया' इति । ननु नित्ये कर्मणि किं फलम्? कथमर्थित्वमिति चेत् - तत्रापि प्रत्यवायपरिहारः फलम् । पापक्षयरूपफलमपि श्रुतम् । फलापेक्षिणा वर्णाश्रमधर्मानुष्ठानमपि श्रीपराशरोक्तम् । निवृत्तिधर्मेषु मोक्षः फलम् । सात्त्विकत्यागपुरस्कारेणानुष्ठानेऽपि भगवतः शेषिणः प्रीतेरुद्देश्यत्वान्न निष्फलतेति ।

अयञ्चाधिकारो यागादौ न सर्वेषाम्, अपितु अग्निविद्यावत्ताम् । अग्निराधानजन्यः । विद्या अध्ययनजन्या । आधानाध्ययने त्रैवर्णिकान् प्रत्येव विहिते इति तेषामेव यागाद्यधिकारः । यजमानस्येव पत्न्या अपि द्रव्यस्वामित्वात् यागादौ कर्तृत्वं तस्या अपि । अध्ययनजन्यविद्या आवश्यकांशे तया सम्पाद्या । 'पाणिग्रहणात्तु सहत्वं कर्मसु तथा पुण्यफलेषु' इत्युक्तेः । उभयसाध्ये कर्मणि पुरुषगतविद्ययैव कार्यसिद्ध्या, निषेधबलेन च स्त्री न पूर्णाध्ययनमर्हति । अत एव भक्तेस्तत्तदात्मार्पणरूपायाः भिन्नत्वात् न संभूय दम्पत्योर्भक्तियोगे कर्तृत्वम् । काम्ये कर्मणि सर्वाङ्गोपसंहारसमर्थ एवाधिकारी । नित्यनैमित्तिकयोरङ्गवैकल्येऽपि यथाशक्त्यनुष्ठानम् । तिर्यगादीनां कर्मानुष्ठानस्य नैव प्रसक्तिः । शूद्रादीनामपि वैदिकेष्वपि सामान्यधर्मत्वेन प्रसिद्धेषु सत्यवदनादिष्वधिकारोऽस्त्येव । विशेषवचनबलात्तु निषादस्य रथकारजातेश्च यागविशेषेऽधिकार इष्यते । ऋत्विजां तु यजमानकर्तृकवरणबलात् तत्तदङ्गानुष्ठानेन यजमानोपकारकत्वमपि । दक्षिणाप्राप्तिरेव तेषां फलम् । प्रधानफलं तु यजमानस्य सपत्नीकस्य । यत्र सत्रादौ सर्वेषामेव यजमानत्वम्, ऋत्विक्कार्यकर्तृत्वञ्च, तत्र सर्वेषां फलम् । काम्यं कर्म कामनया प्रक्रान्तमपि कामनाविच्छेदेऽपि यथाकथञ्चित् समापनीयम् ।

अङ्गलोपे प्रायश्चित्तेन तत्परिहारः । मुख्यद्रव्यालाभेऽपि प्रतिनिधिद्रव्येण वाचनिकेन सादृश्यमूलगृहीतेन वा कार्यपूर्तिः । एवमधर्माणामपि प्रायश्चित्तनाश्यतेत्यादिकमत्र विचारितम् । एवं वेदबोधितश्रेयस्साधनताकत्वं धर्मत्वं, वेदबोधितानिष्टसाधनताकत्वमधर्मत्वमिति षड्भिरध्यायैर्न्यरूपि ।

(उत्तरषट्कम् - सप्तमाध्यायः)

वृत्तं द्वादशाध्याय्यामध्यायषट्कम् । इदमुपदेशषट्कमित्युच्यते । अवशिष्टमतिदेशषट्कम् । तत्र सप्तमादिदशमान्तानामतिदेशमात्रविषयकता । एकादशद्वादशयोस्तु उपदेशातिदेशोभयसाधारण्यमस्ति । अथ चतुरध्याय्यपि तथोभयविषयिण्येव ।

उपदेशो नाम कर्तव्यस्य कर्मणोऽपेक्षितानामङ्गानां तदुद्देशेनैव यथाकथञ्चिद्विधानम् । यत्र तु एकस्मात् कर्मणः अन्यत्र कर्मणि अनुष्ठानरीतिरानीयते, तत्रातिदेश इत्युच्यते । सामान्यत एवद्विचारः सप्तमेऽध्याये । अतिदेशवाक्यम् इदं कर्म तद्वत् कर्तव्यम् (प्रकृतिवत् विकृतिः कर्तव्या) इत्येवंरूपम् । यत्र समग्राङ्गोपदेशः, सा प्रकृतिः । यत्र तु ततोऽङ्गान्यानीयन्ते, सा विकृतिः । किमर्थं कुर्यात्, किं तत्साधनमित्याकाङ्क्षाद्वयस्य विकृतिषु वाक्यतो लाभेऽपि कथं कुर्यादिति इतिकर्तव्यताकाङ्क्षायां सन्निधौ अपेक्षितसर्वाङ्गपाठाभावात् कुतश्चित् कर्मणोऽङ्गान्यत्र गृह्यन्ते । तत्र प्रकृतिस्थले यथा अङ्गिवाक्यस्य अङ्गवाक्यस्य च सद्भावात् परस्परविषयाकाङ्क्षारूपप्रकरणवशादङ्गग्रहणम्, तथाऽत्रापीति वक्तुं न शक्यते - अङ्गवाक्यानामत्राभावात् । अतः अङ्गिगतैकाकाङ्क्षाबलादेवान्यत्र स्थितानामङ्गानामप्याकाङ्क्षाकल्पनयाऽऽनयनम्; तैस्तत्र यागे प्रकृतिरूपे उपकारस्य कॢप्ततया कॢप्तोपकारकत्वरूपबलदर्शनात् । यत्र वचनमेव विस्षष्टमस्ति, यथा, इषुयागे, 'समानमितरच्छ्येनेन' इति श्येनयागात् धर्मग्रहणविधाने, एवं वैश्वदेवे पूर्वपर्वहविर्धर्माणामुत्तरपर्वहविष्षु 'एतद्ब्राह्मणान्येव पञ्च हवींषि यद्ब्राह्मणानीतराणि' इत्येवम् - तत्र स्पष्टोऽतिदेशः । अयं वाचनिकातिदेशः । अन्यो नामसाजात्यमात्रेणातिदेशकल्पनायाम् । द्वितीयाध्याये प्रकरणान्तररूपप्रमाणात् नित्याग्निहोत्रापेक्षया कुण्डपायिनामयनाग्निहोत्रमन्यदित्युक्तम् । तस्येतिकर्तव्यताकाङ्क्षायां नित्याग्निहोत्रादतिदेशः क्रियते । अत एव तदग्निहोत्रसादृश्यात् सिंहो माणवक इत्यत्र सिंहशब्दवत् अत्राग्निहोत्रशब्द इति । अथान्य आनुमानिकातिदेशः । प्रत्यक्षवचनाभावेऽवि नामसाजात्याभावेऽपि च द्रव्यदेवतादिसादृश्यपर्यालोचनया इष्टिपशुसोमयागेषु अङ्गातिदेशः, एतद्वत् इदं कर्तव्यमिति वचनकल्पनया क्रियते । यथा सौर्यं चरुं निर्वपेद् ब्रह्मवर्चसकामः इत्यादाविति ।

(अष्टमाध्यायः)

एतदतिदेशत्रये योऽयमानुमानिकातिदेशः सामान्यत उक्तः, तस्य विशेषो विचार्यते अष्टमे । चरुपुरोडाशादिरूपौषधद्रव्यका इष्टयः, सोमलतारसनिष्पाद्यः सोमयागः, पशुद्रव्यकः पशुयागः, तत्रेष्टीनां सोमयागप्रकृतित्वं नास्ति । इष्टिमध्ये दर्शपूर्णमासयोः प्रकृतिता । तद्वत् अनुष्ठेयत्वमितरासाम् । ज्योतिष्टोमाङ्गभूतस्याग्नीषोमीयपशुयागस्य दर्शविकारता तद्धितप्रतिपाद्यदेवताकत्वादिरूपसादृश्यात् । अतः पशुयागं प्रति इष्टेः प्रकृतित्वम् । दर्शपूर्णमासौ नाम पूर्णमासयागत्रयं दर्शयागत्रयञ्च । प्रथमम् आग्नेयपुरोडाश-उपांशुयाज-अग्नीषोमीयपुरोडाशयागरूपयागत्रयम् । द्वितीयञ्च आग्नेयपुरोडाश-ऐन्द्रदधियाग-ऐन्द्रपयोयागरूपयागत्रयम् । सोमयागस्तु सोमलताभिषवेण तद्रसेन नानाग्रहपात्रेषु गृहीतेन ग्रहणकालोक्ततत्तद्देवता उद्दिश्य पृथक्पृथक् क्रियमाणः । पशुयागस्तु पशुं विशस्य तदङ्गवपाहृदयादिभिः क्रियमाणः । ज्योतिष्टोमे दीक्षाकाले कृतः दर्शप्रकृतिकः अग्नीषोमीयपशुयागः । स सोमयागदिने क्रियमाणस्य सवनीयपशुयागस्य प्रकृतिः; पशुद्रव्यकत्वरूपसाजात्यातिशयात्; उपाकरणनियोजनाद्यपेक्षिताङ्गसंपत्तिसौकर्याच्च । ऐकादशिनेषु पशुयागेषु सवनीयस्य प्रकृतिता । सौत्रामण्यादिषु पशुगणेषु ऐकादशिनप्रकृतिकत्वम् । दर्शपूर्णमासेष्टिवत् स्वयं प्रकृतिभूतो ज्योतिष्टोमः सोमयागः । तस्य विकृतयः विश्वजिदादयो यागाः । उभयत्र विधिवाक्ये स्वार्थविहितदेवतादर्शनविरहात् अव्यक्तत्वसाम्यात् । द्वादशाहोऽपि ज्योतिष्टोमविकृतिः । द्विरात्रादयः द्वादशाहस्य विकृतिभूताः । संवत्सरसत्रेषु संवत्सरसत्रत्वसाम्यात् गवामयनाख्यसत्रयागविकृतित्वमित्येवं बोध्यम् । दैक्षपशोर्दर्शविकारत्वमुक्तम् । तत्रापि पयोयागविकारत्वम्; पयसः पशोश्च साक्षात् पशुप्रभवत्वरूपसादृश्यातिशयात् । तद्धितप्रतिपाद्यदेवताकत्वमस्याप्यस्ति, ऐन्द्रं पय इति हि तद्विधिः । सांनाय्यशब्दवाच्ययोर्दधिपयसोर्मध्ये दध्नोऽपि पशुप्रभवत्वेऽपि न साक्षात् तत्प्रभवता । अतो न दधियागः प्रकृतिः । दर्विहोमा नाम केचित् सन्ति स्मार्तपार्वणस्थालीपाकादिकर्तृषु यथा दार्विहोमिक इति प्रसिद्धिः, तथा श्रौतवास्तुहोमादिकर्तृष्वपि तद्व्यवहारात् । तेषां न काचित् प्रकृतिः; अपेक्षिताङ्गानां पूर्णतयोपदिष्टत्वात् । अन्यत्रतेभ्यो धर्मातिदेशाभावात् तेषामपि न काचिद्विकृतिः । अतः प्रकृतिविकृतिविलक्षणास्ते । इत्येवं सापवादो विशेषविचारोऽष्टमे । इति सप्तमाष्टमयोरतिदेशविचारतया एकपेटिकात्वम् ।

अथ नवमोऽध्यायः -

अतिदिष्टस्थले स्थित ऊह इह विचार्यते । ऊहो नाम प्रकृतौ दृष्टस्य विकृतावतिदिष्टस्यान्यथाभावः । एतदर्थश्च, 'ऊहः' इति सूत्रे मन्त्राधिकरणे (1-2-4) सेश्वरमीमांसायामुक्त एव । अत्राध्याये ऊहोपयोगितया अङ्गानां किञ्चिदुद्देशेन विधीयमानानामपूर्वार्थत्वं विचारितम् । अपूर्वस्थाने देवताप्रीतिर्ग्राह्या भवत्यस्मत्सिद्धान्ते । अत्रत्यदेवताधिकरणार्थः तत्त्वटीकायां द्रष्टव्यः । उपयुक्तमीमांसायाञ्च पूर्वाधिकरणविवेचनपूर्वकं तदर्थप्रपञ्चनं कृतमस्माभिः । सोऽयमूहस्त्रिविधः मन्त्रोहः सामोहः संस्कारोहश्चेति । आद्यः अग्नये जुष्टं निर्वपामीत्यादिमन्त्रविषयकः । स मन्त्रः प्रकृतौ अग्निविषयकः स्थितः विकृतौ सूर्यविषयकः क्रियत इति सिद्धोऽन्यथाभावः । तत्राग्निपदेन यथा शक्त्या अग्निरुच्यते, तथाऽत्र सूर्यवचनार्थं सूर्यायेति पदप्रयोगात् । सौर्यमिति सूर्यपदेन तद्देवतानिर्देशात् । स च क्वचित् प्रातिपदिकोहः लिङ्गोह इत्यादि बहुप्रकारः । प्रकृतौ एकवचनस्य विकृतौ वस्तुद्वित्वबहुत्वसत्वेऽपि नान्यथाभावः, प्रत्येकैकत्वविवक्षयैव निर्वाहसंभवादित्याहुः । सामोहस्तु प्रकृतौ एकस्यामृचि गीतस्य साम्नः विकृतौ ऋगन्तरे गाने कार्ये । साम्नः ऋगक्षराभिव्यक्त्यर्थत्वात् एकारादेः आयीभावादिना व्यञ्जनं यथायथं भवति । तत्र प्रथमतः यस्मिन् प्रदेशे आयी इति गीतं, तत्रैव प्रदेशे गानमित्यस्वीकृत्य, यत्र एकारोऽस्ति, तत्राऽऽयीभाव इति एकारवति प्रदेशान्तरे तदङ्गीकारात् ऊहः । न च 'यद्योन्यां गायति तदुत्तरयोर्गायति' इति योनिऋग्मतस्य साम्नः उत्तराग्रन्थपठितयोरन्ययोर्द्वयोर्गाने विकृतिकर्माङ्गभूतत्वाभावेऽपि ऊहसंभवात् प्रकृतिविकृतिस्थल एवोह इति कथमिति वाच्यम्; अतिदेशस्थले ऊह इत्येतावत एव विवक्षितत्वात् यद्योन्यामिति वाक्यस्यैव वाचनिकातिदेशरूपत्वेन तदापि सामोहोपपत्तेः । सामगानाच्च स्तोत्रनिष्पत्तिः । अप्रगीतमन्त्रसाध्यगुणिनिष्ठगुणाभिधानं शस्त्रं, प्रगीतमन्त्रसाध्यगुणिनिष्ठगुणाभिधानं स्तोत्रमिति भेदात् सामाभावे स्तोत्रानिष्पतेः । एवं वदन्त एव मीमांसकाः गुणिनीं देवतां तद्गुणांश्च श्रूयमाणान् अविरुद्धान् अबाधितानप्यपलपन्तीति साहसमेतत् । 'स्तेगान् दंष्ट्राभ्यां मण्डूकान् जम्भ्येभिः' इत्यश्वमेधीयमन्त्रं मनसि निधाय यदुक्तं (9-1-4) शास्त्रदीपिकायां, स्तेगमण्डूकादीनां तिरश्चाम्, अचेतनानामोषधिवनस्पतीनाम्, ईदृशानां देवतात्वेन श्रूयमाणानां को नाम फलदायित्वं श्रद्दधीत' इति - तत् विप्रलम्भमात्रम्; तत्तदभिमानिदेवतानामतिशयितचैतन्यानामेव फलदायित्वोक्तिसंभवात् । स्तोगा नाम क्षुद्रजन्तुविशेषाः गोकर्णगा इति प्रसिद्धा इति सायणीयम् । सामानि च बृहद्रथन्तरवैरूपवैराजादिनाम्ना प्रसिद्धानि । एकं साम तृचे क्रियत इति वचनात् सामगानमृक्त्रये भवति । स्तोत्रसाधनीभूता ऋक् स्तोत्रीया । साम्नः ऋगक्षराभिव्यक्त्यर्थतया ऋगङ्गत्वम् । तादृशर्क्समूहः स्तोमः । नवकस्य त्रिवृदिति नाम । एवं पञ्चदशः सप्तदश एकविंश इति भेदाः । गायत्री उष्णिक् अनुष्टुप् बृहती पङ्क्तिः त्रिष्टुम् जगती इति छन्दोभेदाः । उत्तरोत्तरस्याः चतुरक्षराधिकत्वम् । प्रथमा गायत्री चतुर्विंशत्यक्षरा । तत्र अष्टकपादत्रयवती, षट्कचतुष्पात्, सप्तकत्रिपात् इति भेदोऽपि । अन्योऽपि त्रिपाद्भेद इत्यलम् ॥ संस्कारोहस्तु प्रकृतौ व्रीहिषु क्रियमाणानामवघातादीनां नीवारादिद्रव्येषु करणात् । नन्वत्र नान्यथाभावः इति चेत् - अवघातप्रोक्षणादीनां तत्तद्द्रव्यकाठिन्यपरिमाणादितारतम्यानुरोधेन यथार्हं कर्तव्यत्वादन्यथाभावो भवेदेवेति नोहत्वहानिरिति ।

अथ दशमोऽध्यायः -

अत्र बाधो विचार्यते । प्रकृतितो विकृतावतिदिष्टेषु पदार्थेषु केषाञ्चिदननुष्ठानम् अग्रहणं बाधः । न च विकृतौ नित्यकर्तव्यायां यथाशक्त्यनुष्ठाने केषाञ्चिदननुष्ठानात् सोऽपि बाधः स्यादिति वाच्यम्; अननुष्ठेयत्वं हि बाधः । तत्र तु अनुष्ठेयस्यैवाशक्त्या त्याग इति भेदात् । स चार्थलोपात् प्रत्याम्नानात् प्रतिषेधादिति त्रेधा । कृष्णलचरौ प्राकृतोऽवघातो नानुष्ठीयते; अर्थस्य वैतुष्यरूपस्य प्रयोजनत्वाभावात् । कृष्णलाः सुवर्णमाषाः । न तेषु वैतुष्यप्रसक्तिः । अतिदेशशास्त्रं हि विकृतेरुपकारापेक्षायां कॢप्तोपकारत्वेन प्राकृतपदार्थान् अर्पयति । यदि वैतुष्यरूपोपकारो नापेक्ष्यते, नतरामवघातापेक्षेति कथं तदतिदेशः । एवं तर्हि प्राप्तबाधो दशमाध्याये इति कथमिति चेत् - न हि सर्वथाऽतिदेशाकल्पना । अङ्गान्तराणामानयनाय प्रकृतिवत् विकृतिरियं कर्तव्येति वचनस्यात्र कल्पितस्य सद्भावात् - वैतुष्यसंभवासंभवविमर्शप्राक्कालेऽस्य शास्त्रस्य वैतुष्यप्रापकत्वमपि मन्येत । विमर्शानन्तरं स्थितस्यापि प्रमाणस्यावघातमात्राविषयकत्वकल्पनम् । तथाच यत्र सामान्यतः प्रापकप्रमाणसत्त्वेऽपि विशेषस्य तदविषयकत्वं, तत्र प्राप्तबाधः । तृतीयाध्याये तु श्रुतिलिङ्गादिस्थले उक्तो बाधोऽप्राप्तबाध उच्यते । तत्र हि प्रापकप्रमाणं श्रुतिरेव । लिङ्गादीनामपि श्रुतिकल्पनाद्वारैव प्रमाणत्वात् । तत्रोत्तरप्रमाणकल्प्यश्रुतिप्रारम्भात् प्रागेव पूर्वश्रुत्यैव विनियोगसिद्ध्या उत्तरप्रमाणात् श्रुतिकल्पनैव वार्यत इति प्रमाणस्यैवाभावात् अप्राप्तबाध इत्युच्यते ।

ननु कृष्णलानां चरुभाव एव कथम् । अतश्चरुस्थाने कृष्णलानामेव साक्षात् द्रव्यत्वम् । न हविःप्रकृतिता । तर्हि घृते श्रपयतीति वचनं कथमिति चेत् - वचनबलात् तत्राग्निसंयोगमात्रं श्रपणम् । अतोऽन्यदुदाहरणम् - स्वयंदिनं(खण्डितं)बर्हिर्भवतीति वाक्येन लवनं विनैव स्वत एव पृथग्भूतानां बर्हिषां ग्रहणात् तत्र लवनकार्याभावात् लवनलोपः ।

अथ द्वितीयः, शरमयं बर्हिर्भवतीत्यादौ प्रत्याम्नानात् बाधः । प्रत्याम्नानं प्राकृतस्थाने वस्त्वन्तराम्नानम् । बर्हिर्भिः कर्तव्यं वेदिस्तरणं शरैरेव क्रियते अभिचारार्थे सोमारौद्रकृष्णव्रीहिचरुयागे । गवामयने पत्न्य उपगायन्ति इत्युपगानमुक्तं न प्रकृतौ ऋत्विज उपगायन्तीत्युक्तमुपगानम् । प्राकृतमुपगानं मुखकार्यमुद्गातृसामगानोपचायकम् । इह तु वीणादिकार्यमुपगानम् अत्र विहितापूर्वदुन्दुभिनादोपचायकमिति भेदात् । अतो न पत्नीभिः ऋत्विजां बाधः । प्रतिषेधात् बाधो यत्र, महापितृयज्ञे, न होतारं वृणीते इति होतृवरणस्य । यजतिषु येयजामहं करोतीति प्राप्तस्य येयजामहस्य च नानूमाजेषु इति प्रतिषेधः । अत्रेदं बोध्यम् - महापितृयज्ञसंबन्धिहोतृवरणप्रवृत्तिः प्रतिषिध्यते, तथा अनूयाजाधिकरणकयेयजामहकरणप्रवृत्तिश्च । सा प्राप्ता वा अप्राप्ता वा । अप्राप्ता चेत्, न प्रतिषेधः; अपसक्तप्रतिषेधायोगात् । प्राप्ता चेत् - शास्त्रतोऽन्यस्माद्वा । नान्त्यः, एतद्विषये शास्त्रातिरिक्तप्रमाणाप्रसक्तेः । नाद्यः; शास्त्रप्राप्तस्य सर्वात्मना निषेधे प्रापकशास्त्रवैयर्थ्यापत्तेः । अतः अतिरात्रषोडशिग्रहणाग्रहणवत् विकल्प एव स्यादिति कथं सर्वात्मना प्रतिषेधः श्रौतप्रतिषेधस्थले सुवच इति शङ्काऽवतरति । अत इह प्रतिषेधं परित्यज्य पर्युदासाङ्गीकारः । प्रतिषेधः आख्यातार्थप्रवृत्तिप्रतियोगिकात्यन्ताभावः । पर्युदासो नाम आख्यातार्थान्वयिपदार्थान्तरप्रतियोगिकभेदः । तथा च होतृवरणभिन्नं कार्यं कुर्यात्, होतृभिन्नं वृणीत, अनूयाजभिन्नेषु येयजामहं कुर्यादिति भेदार्थघटनेन वाक्यार्थः । अन्ततः प्रतिषेध एव पर्यवसानात् प्रतिषेधाद्बाध इत्युच्यत इति ।

अथैकादशोऽध्यायः -

अत्र तन्त्रं विचार्यते । तन्त्रं नाम अनेकोद्देशेन सकृदनुष्ठानम् । यत्र नानेकमुद्दिश्य सकृत्करणम्; किन्तु एकमुद्दिश्य करणेऽपि अनुद्दिष्टस्याप्यर्थात्सिद्धिः, तत्र प्रसङ्ग इत्युच्यते । तद्विचारो द्वादशे । एकरूपाणामङ्गानामनेकाङ्ग्युद्देशेन कर्तव्यानां पृथक्पृथक् तत्तदङ्ग्यर्धमनुष्ठानं विना सकृदनुष्ठानमेव सर्वोपकारकमिति अत्रोच्यते । यदि तावत् काम्यानि कर्माणि नानाफलसाधनतयाऽऽम्नातानि सकृत्करणादेव तावन्ति फलानि जनयेयुः, तर्हि तयैव रीत्या अङ्गानामपि जन्मनि सकृदनुष्ठानं पर्याप्तमेवेति हेतोः तद्विचारानवकाशः स्यात् । अतस्तदप्यत्र विचार्यते, किं काम्यं सकृत् कृतं सर्वं फलं दद्यादिति । अर्थवादाधिकरणे (1-2-17) 'फलस्य कर्मनिष्पत्तेस्तेषां लोकवत् परिमाणतः फलविशेषः' इति सूत्रं तत्र प्रसक्तपूर्णाहुत्यादिमात्रविषयकं न, किन्तु सामान्येन सर्वविषयकमित्येव स्वीकृतम् - अथापि कर्मपरिमाणतारतम्यानुरोधेन तत्र फलतारतम्यं विवक्षितम् । न तु सकृदनुष्ठाने सर्वं फलं भवति न वेति । यद्यपि चतुर्थाध्याये, (4-3-27) 'तत्र सर्वे अविशेषात्' इति पूर्वपक्षं कृत्वा, 'योगसिद्धिर्वाऽर्थस्योत्पत्त्यसंयोगित्वात्' इत्यनेन एकैकप्रयोगादेकैकमेव फलमित्युक्तम् । तथापि न तेनास्य पुनरुक्तिः । तत्र सिद्धान्तसूत्रस्यार्थस्तावत् - योगसिद्धिः - पर्यायः - क्रमः । सहकार्यन्तरयोगे कार्यसिद्धिः । कुतः? अर्थस्य - फलस्य उत्पत्त्यसंयोगित्वात् कर्मोत्पत्तिमात्रेण संबन्धाभावात् । तावन्मात्रेण सर्वफलोत्पत्तिश्चेत् - पुरुषानपेक्षितानि विरुद्धान्यपि फलान्यापतेयुरित्यनर्थः स्यादिति । अत्र त्वध्याये पुनरेवमाशङ्क्यते, 'कर्मण्यारम्भभाव्यत्वात् प्रत्यारम्भं फलानि स्युः' । यथा कृषौ क्रियमाणायां प्रतिप्रयोगं तत्फलानि भवन्ति । यथैकस्मिन् सस्ये वृक्षे लतायां वा बहूनि वीहिधान्यादीनि फलानि, तथा एतत्कर्मजन्यानि फलानि भवेयुरेव । न च कारणान्तराभावः । विहितस्य कर्मण एव कारणत्वात् । न च कर्मणश्चिरध्वस्ततया अपूर्वमङ्गीकर्तव्यं द्वारतया; तत् एकस्मिन् फले उत्पद्यमाने नश्यतीति न फलान्तरमिति वाच्यम् - कर्मणि ध्वस्तेऽपि तदुपलक्षितः पुरुष एव द्वारमस्तु; कर्मध्वंस एव वा; कृतमपूर्वेण । भवदपि अपूर्वम् अन्तिमं कर्मोत्पाद्यं फलमुत्पाद्यैव विनश्यतु । न च विरुद्धफलोत्पत्त्ययोगः । विरोधात् तदनुत्पादेऽपि अविरुद्धानेकसमुच्चयसंभवात् । अस्तु वा अनिष्टस्य विरुद्धस्योत्पत्त्या इष्टस्यानुत्पत्तिवारणाय कामनाया विनिगमकता । तत्र अनेकेषां फलानां युगपत्कामनायामनेकफलोत्पत्तावदोषादित्येवम् । तत्र पुरुषभेदेन विभिन्नफलसमुच्चयेनाव्यवस्थादेरयोगात् एकमेकदा फलमेकमेवेष्टं कुर्यादिति सिद्धान्तः । एतन्निरूपणात् अङ्गानामपि सकृदुपकारजनकत्वमेव सिद्धम् । अतः प्रयोगभेदेन अङ्गानि पृथगनुष्ठेयानीत्यपि सिध्यति । अत्रोदाहरणम् - ऐन्द्रदधियागः ऐन्द्रपयोयागश्च दर्शे क्रमेण कर्तव्यौ । तत्र संप्रतिपन्नदेवताकत्वात् दधिपयोरूपद्रव्यद्वयं युगपदेव दीयत इति यागयोस्तन्त्रेणानुष्ठानम् । संप्रतिपन्नदेवताकत्वम् एकदेवताकत्वम् । उद्देश्यदेवताया एकरूपत्वम् । तत्र द्रव्यद्वयमेलनमपि । न चोभयमेलने द्रव्यस्यान्यथात्वापत्तिः क्षीरनीरविवेकिन्या देवताया पृथक्करणयोग्यतासत्त्वात् । एवं दर्शप्रयोगे पूर्णमासप्रयोगे एकैकप्रयोगे प्रधानयागत्रयसद्भावेऽपि न प्रयाजादीनामङ्गानां त्रिवारमनुष्ठानं, किन्तु त्रयोद्देशेन सकृदेवेति तन्त्रता । यानि तु तत्तद्रव्यनिष्पादनौपयिकतया पृथक्कार्याणि, न तेषां तन्त्रत्वप्रसक्तिः । आरादुपकारकाङ्गानां तन्त्रत्वं सुनिश्चितम् । तत्राचार्यान्तरपक्षोपन्यासपूर्वकं बादरायणपक्षमेव जैमिनिः परिजग्राह, 'विधिवत् प्रकरणाविभागे प्रयोगं बादरायणः' इति । यथा बहूनां प्रधानकर्मणां क्रमेण विधाने तत्संनिधौ प्रयाजादिविधाने, यत्समीपे यद्विधिः तस्यैव तदित्यस्वीकृत्य सर्वार्थता, तथाऽनुष्ठानेऽपि एकाङ्गिसमीपकालेऽङ्गानुष्ठानेऽपि सर्वार्थत्वमेव तस्य; सर्वथा क्रमेणानुष्ठाने किञ्चित्समीपकालत्वस्यावर्जनीयत्वादिति । पूर्णमासेऽनुष्ठितान्यासन्निति दर्शप्रयोगे तदननुष्ठानं न । प्रयोगावसान एव तज्जन्यातिशयोपरमात् । अतिशयोऽपूर्वमात्मगुण इति मीमांसकाः; देवताप्रीतिरिति वयम् । एकफलार्थानां कर्मणामेकः प्रयोगविधिरेव सर्वत्र । अत्र तु वचनबलात् दर्शपौर्णमासीरूपकालभेदात् त्रिकभेदेन प्रयोगभेदः । उत्सर्गतः साङ्गैकफलसर्वकर्मसंबन्धी प्रयोग एक एव । क्वचित् व्यापकप्रयोगमध्ये व्याप्यप्रयोगा अपि भवन्ति । प्रयोगभेदेनानुष्ठितयोरप्यङ्गाङ्गिभावः क्वचिद् वचनबलात् । एवं दक्षिणाभेदेऽपि प्रयोगभेद इष्यते । प्रयोगान्वयिनो गुणाश्च देशः कालः कर्ता च । क्वचित् मन्त्रस्वरोऽपि प्रयोगान्वयीत्याहुः । ततो देशभेदे कालभेदे कर्तृभेदे चैकप्रयोगानन्तःपातिनोऽङ्गिनः अङ्गानि पुथगेवानुष्ठेयानि । अन्यथा तन्त्रमिति ।

अथ द्वादशोऽध्यायः -

एतदध्यायार्थः प्रसङ्गः । तदर्थानुष्ठानाभावेऽपि तदपेक्षितोपकारहेतुत्वं प्रसङ्गः । चमसेनापः प्रणयेदिति वचनेन अप्प्रणयने चमसपात्रविधानेऽपि गोदोहनेन पशुकामस्य प्रणयेदिति बलात् पश्वर्थं गोदोहनपात्रग्रहणे तेनैवाप्प्रणयनसिद्ध्या चमसाग्रहणम् । तथा ज्योतिष्टोमे सवनीयपशुयागैकदेशो वपायागः प्रातर्निष्पन्नः, हृदयादियागाः सायम् । सर्वार्थतया च सकृत् प्रयाजादिकमङ्गमनुष्ठीयते । तत्र मध्ये, अग्नीषोमीयस्य वपया प्रचर्य 'अग्नीषोमीयं पशुपुरोडाशमेकादशकपालं निर्वपति' इति तदङ्गभूतः पुरोडाशयागोऽपि कार्यः । तस्यापि पूर्णमासप्रकृतिकत्वात् प्रयाजादिकं प्राप्तम् । अथापि न पृथगनुष्ठीयते । पश्वर्थानुष्ठितानां प्रयाजादीनां तत्रासमाप्तकृत्यतया जागरूकत्वात् तत एव कार्यसिद्धिरिति । प्रयाजानुष्ठानस्य पशुपुरोडाशप्रयोगमध्यगत्वाभावात् न तदुद्देशेनानुष्ठानम् । एवं नित्यमेव कर्म अग्निहोत्रादिकं स्वर्गादिकामनयाऽनुष्ठेयं भवति । तत्र काम्यानुष्ठानेनैवाग्निहोत्रस्वरूपनिष्पत्त्या न पृथङ्नित्यानुष्ठानम् । एवं दर्शपूर्णमासाङ्गभूतं व्रतं सत्यवदनब्रह्मचर्यादिरूपम्, अग्ने व्रतपते व्रतं चरिष्यामि इत्येवंरूपं सोमाङ्गभूतेष्टिपशुविषये पृथङ्नानुष्ठीयते, सोमार्थमपि व्रतसत्त्वात् तेनैव कार्यसिद्धेः । सत्यवदनं पुरुषार्थमिव क्रत्वर्थमपि पृथक् । यदि कश्चित् सत्यमेव वदिष्यामि इति पुरुषार्थसङ्कल्पवान्, सोऽपि क्रत्वर्थं पृथगनुतिष्ठेत् । अन्यथा कदाचित् पुरुषार्थलोपे क्रतुलोपापत्तेः । तत्रैकप्रयोगान्तःपातरूपकारणाभावाच्च । इह सोमप्रयोगान्तःपातित्वादिष्टिपश्वोर्न पृथग्व्रतानुष्ठानम् । तत्रैकफलार्थाः प्राजापत्यादयः काम्येष्टयो युगपत् कर्तव्याः, तत्र सकृत्कर्तव्ययोराज्यभागयोः दर्शपूर्णमासरूपप्रकृतिभेदेन मन्त्रभेदे प्राप्ते कतरस्य मन्त्रस्य ग्रहणमिति चेत् - भूयसांन्याय इहोक्तः । भूयसामनुरोधेन मन्त्रो ग्राह्य इति । एवञ्च तदाज्यभागजन्योपकारेणान्यत्र प्रसङ्गसिद्धिः । समसङ्ख्याकत्वे मुख्यानुरोधः । एतद्विवेचनं परमार्थभूषणे ।

एवं तन्त्रप्रसङ्गौ विचार्य तदुचितसङ्कल्पपूर्वं प्रकृतिं विकृतिं वा नित्यं काम्यं वा यथावत् साङ्गमधिकारी अनुतिष्ठेत् । यत्र ऋत्विगपेक्षा शास्त्रसिद्धा, तत्र ब्राह्मणस्य ऋत्विजो वरणमिति द्वादशान्तिमाधिकरणे दर्शितम् ।

(मध्यमकाण्डः)

उपलभ्यमाने लुप्तोद्धारप्रवृत्तसङ्कर्षसर्वाधिकरणपूर्वोत्तरपक्षसङ्ग्रहरूपे ग्रन्थे गम्भीरजभास्करकृते तेन भाट्टदीपिकया योजयितुमिष्टे सूत्राणि न मुद्रितानि अलाभात् । तत्र चतुरध्याय्यां षोडश पादाः - 1. ज्योतिष्टोमादिपादः 2. दर्शादिपादः 3. साकंप्रस्थयीयादिपादः 4. वाजिनादिपादः 5. इष्टकापादः 6. अवदानपादः 7. प्रैषपादः 8. होमपादः 9. कालपादः 10. अग्निपादः 11. ग्रहपादः 12. वरणपादः 13. सामिधेनीपादः 14. निगदपादः 15. वषट्कारपादः 16. अनारभ्यवादपादश्च । इति सङ्कर्षकाण्डरूपचतुरध्यायीसङ्ग्रहः । एवं धर्मनिरूपणमेवात्र सङ्कर्षे ।

एवं जैमिनीयषोडशलक्षणात्मक-पूर्वमीमांसाप्रतिपाद्यसाध्योपायभूतसर्वधर्मसमाराध्यं सिद्धोपायतया, तत्तत्काम्यकर्माराध्यदेवतान्तरवत् साध्योपायवच्च भङ्गुरत्वाभावेन च सनातनधर्मत्वेन सुप्रसिद्धं श्रीमन्नारायणात्मकं परं ब्रह्म बादरायणीयेन उत्तरमीमांसारूपेण चतुर्लक्षणेन शारीरकेण प्रतिपाद्यते ।

जयति जगदेकहेतुर्निर्बाधो निरघसद्गुणाम्भोधिः । भक्ताराध्यो मुक्तप्राप्यः श्रीशः परं ब्रह्म ॥

पूर्वोत्तरमीमांसाप्रदीप इति तन्त्रमेयसङ्ग्रहणम् । अतनोदभिनवदेशिकवात्स्य-श्रीवीरराघवाचार्यः ॥

इति वात्स्य-सच्चक्रवर्ति-वीरराघवाचार्यकृतिषु मीमांसामेयसङ्ग्रहः

शुभमस्तु ॥