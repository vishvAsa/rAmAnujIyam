+++
title = "२७ मूलमन्त्राधिकारः"

+++





#### उकारस्य परमात्म-वाचकत्वे औचित्यादि-दिग्-दर्शनम्

"अष्टाक्षर-शरीराज-प्रणवाद्यक्षरेण तु । अकारेणाखिलाधारः परमात्माभिधीयते ॥ समस्त-शब्द-मूलत्वाद् अकारस्य स्वभावतः । समस्त-वाच्य-मूलत्वाद् ब्रह्मणो ऽपि स्वभावतः ॥ वाच्य-वाचक-संबन्धस् तयोर् अर्थात् प्रतीयते ॥” इति श्रीवामन-पुराण-वचनतः 'सर्व-वाचक-जात-प्रकृतेः प्रथमाक्षरस्य सर्व-वाच्य-जात-प्रकृतिर् नारायणो वाच्यः' इति प्रसिद्धम् अर्थं वेदार्थ-संग्रहे ऽनुजग्राह । एतेन कारण-वाक्य-सिद्ध-सकल-जगन्-निमित्तोपादान-कारणत्वं तदाक्षिप्त-सर्वज्ञत्व-सर्व-शक्ति- [[P272]] त्वादि-गुण-वर्गश् चात्र सिद्धः । अस्याक्षरस्य भगवद्-वाचकत्वं "न निषेधे पुमान् विष्णौ” इति, “अकारो विष्णु-वाचकः" इति, "अ इति भगवतो नारायणस्य प्रथमाभिधानम् अभिदधता किं नाम मङ्गलं न कृतम्” इति [[निवण्डुषु|निघण्टुषु]] प्रयोगेषु च प्रसिद्धम् ।

#### अकारस्य योग-व्युत्पत्तिः

इदं व्याकरण-व्युत्पत्या सर्वेश्वरस्य प्रतिपादन-दशायां रक्षण-प्रीणनादि-विषये धातौ कर्तृ-वाचिना प्रत्ययेन निष्पन्नं पदं सत् सर्व-रक्षकत्वादि-विशिष्टतया प्रदर्शयति । अस्य धातोर् अनेकार्थत्वे ऽपि रक्षणार्थे प्रसिद्धि-प्रकर्षात्, अस्यार्थस्येहापेक्षितत्वात्, इह नानार्थो ऽनुसन्धेय इति कस्याश्चिन् निरुक्तेर् अभावाच् च प्रथम-पठितस्य रक्षणस्य शाब्दत्वेन, अन्येषाम् अपेक्षितार्थानाम् एतद्-आक्षिप्तत्वेन चानुसन्धानम् उचितम् इति हेतोः एतावद् एवाचार्या व्याचचक्षिरे । इदं रक्षकत्वम् अवच्छेदकाभावात् सर्व-विषयम् । रक्षा-प्रकाराः प्रति-विषयं प्रमाण-प्रदर्शित-रीत्या विचित्राः सन्ति । इदं हेतु-निर्देशाकरणात् निरुपाधिकतया प्रतीतम् सद् अपि सापराधानां संसारिणां मोक्षादि-प्रदाने स्वतन्त्रेणेश्वरेण स्वयं संकल्पितं कंचिद् व्याजम् अपेक्षमाणं वर्तते । नित्येषु तेषु च निरुपाधिक-सहज-कारुण्य-मात्रेण स्थित-स्थापन-रूपा रक्षा सदा वर्तते । इत्थं स्वाभाविक-भूतं रक्षकत्वं प्रातिकूल्य-वर्तन-कालेनाथ-परापराध-जनित-निग्रह-रूपोपाधिना प्रतिबद्धं भवति । प्रतिबन्ध-करणापनयनार्थम् एव प्रपत्ति-प्रभृतयो व्याजाः शास्त्र-सिद्धाः ॥

> रक्षे सामित्वम् औचित्यं न्यासाद्याः सह-कारिणः ।  
> प्रधान-हेतुः स्वातन्त्र्य-विशिष्टा करुणा विभोः ॥

#### अकारार्थे श्री-वैशिष्ट्यस्यानुसन्धेयत्वम्

[[P273]]

सर्व-रक्षण-दीक्षितः, "लक्ष्म्या सह हृषीकेशो देव्या कारुण्य-रूपया । रक्षकः सर्व-सिद्धान्ते वेदान्ते ऽपि च गीयते ॥" इत्याद्युक्त-रीत्या स-पत्नीकः सिद्ध इत्य् अतो ऽत्र प्रमाण-सिद्धोपयोग-विशेषः पत्नी-संबन्ध आर्थः । इत्थं सन्नियोग-शिष्ट-न्यायेन सर्वेश्वर-प्रतिपादन-स्थले सर्वत्र श्रीर् अपि प्रतिपादितेत्य् एतम् अर्थम्, "तद्-अन्तर्भावात् त्वां न पृथग् अभिधत्ते श्रुतिर् अपि " इति समर्थयामासुः । अतः स्वरूप-निरूपक-धर्माणां सर्व-विद्यानुवृत्ति-न्यायेन तेषु प्रधान-भूतम् इदं विशेषणम् अपि सर्व-विद्यास्वनुसंधेयम् । इदम् एव देवतान्तर-व्यावृत्तिं कुर्वत् सत् सर्वातिशायिनः स्वतन्त्र-स्वरूपस्य निरूपकं भवति । अस्य स्वतः-सिद्धातिशयाः स्वरूप-विग्रह-विभूतयः, "भास्करेण प्रभा यथा" इत्य्-उक्त-रीत्या विशेषणत्वेन स्थिताया अस्याः स्वरूप-विग्रह-विभूतिभिः स्कन्धातिशयाः सन्तो विराजन्ते इत्य् एतत् देवता-पारमार्थ्य-वेदिभिर् महर्षिभिः प्रपञ्चितम् । इत्थं नारायण-शब्दे ऽपि पत्नी-संबन्धो ऽनुसन्धेयः । अयं पत्नी-संबन्धो द्वये कण्ठोक्तः । द्वय-विवरणे गद्ये प्रथमतः “भगवन्-नारायण” इत्यारभ्य प्रतिपाद्यमानत्वे ऽपि नार-वर्ग-मध्ये ऽस्या उपादानम् अपि (न तु) पत्नीत्व-निबन्धन-पति-पारार्थ्यात् "नर-संबन्धिनो नाराः" इति व्युत्पत्त्या च भवति । [[याच|यथा]] च ।

[[P274]]

#### अकारोत्तर-चतुर्थ्य्-अर्थः

अत्र प्रथमाक्षरं चतुर्थ्य्-एकवचनान्तं सञ्जात-विभक्ति-लोपं वर्तते । तत् कथम् इति चेत् — परमात्मने स्वात्म-समर्पणस्य विधान-स्थले प्रणवस्य मन्त्रत्वेन विधानात्, अस्यानुष्ठेयार्थ-प्रकाशनस्य प्राप्तत्वात्, अत्र समर्पणीयस्यात्मनस् तृतीयाक्षरेण प्रकाशनात्, एतद्-उद्देश्यस्य परमात्मनः प्रथमाक्षरे प्रकृत्या प्रतीतत्वात्, उद्देश्य-कारकस्य समर्पणीय-वस्तुनश् च सामानाधिकरण्येन प्रयोगस्यानुचितत्वाच् चोद्देश्य-कारकानुरूपा चतुर्थी-विभक्तिर् अत्राश्रयितुं युक्ता । प्रथम-तृतीयाक्षरे समानाधिकरणत्वेनाश्रित्य जीव-परमात्मनोः स्वरूपैक्यम् अत्र प्रतिपाद्यत इत्य् अस्य [[ऋदृष्टिपक्षस्य|अदृष्ट-पक्षस्य]] बहु-प्रमाण-विरोधः, समभिव्याहृत-नमः-शब्द-चतुर्थी-स्वरसार्थ-विरोधश् च प्रसज्यते । इदं प्रणवं धनुष्ट्वेन, आत्मानं शरत्वेन, ब्रह्म लक्ष्यत्वेन, आत्म-समर्पणं लक्ष्य-वेधत्वेन च विभज्य प्रतिपादयताथर्व-वाक्येनापि सिद्धम् ।

अत्र भर-समर्पणस्यार्थत्वे स्वतन्त्र-प्रणव-दृष्ट-चतुर्थी-रीत्या अस्याश् चतुर्थ्या अर्थो भवति । अत्र प्रणवस्य पर-शेषतैकरस-स्वरूप-प्रतिपादन-परत्वे ऽनया चतुर्थ्या तादर्थ्य-विवक्षयात्म-परमात्मनोः शेष-शेषि-भावस्य प्रकाश्यत्वात् निरुपाधिक-सर्व-शेषिणम् ईश्वरं प्रति स्वस्य निरुपाधिक-शेषत्वम् अनुसन्धेयम् । " त्वं मे" इति स्वामिनि सर्वेश्वरे अनुसृत्य गृह्णाने ऽपि "अहं मे" इति स्वस्योन्मोचनं कारयताहंकार-विशेषेणासुर-रूपेण एनं जीवात्मानं शेषत्वानुसन्धानम् उन्मीलयतीत्य् अतः पत्-प्राधान्यं द्योतयितुं धर्मिणः पूर्वं शेषिणा सह संबन्धः प्रतिपादितः ।

[[P275]]

इत्थम् ईश्वरः सर्व-शेषी भवन्, "अस्या मम च शेषं हि विभूतिर् उभयात्मिका । इति श्रुति-शिरस्-सिद्धं मच्-छास्त्रेष्व् अपि मानद ॥” इति, "उभयाधिष्ठानं चैकं शेषित्वम् " इति चोक्त-रीत्या स-पत्नीक एव तथा भवति । अग्नीषोमीयादिष्व् इव आत्म-हविर्-उद्देश्य-देवतात्वम् उभयोः सह भवति (व्यासज्य-वृत्ति ) इति प्रतिपादनार्थं शेषिणोर् द्वित्वे सत्य् अपि शेषित्वम् एकम् इत्य् उच्यते ।

#### उकारार्थः

मध्यमाक्षरं लक्ष्मी-वाचकत्वेन व्याचक्षाणस्य कठ-श्रुति-वाक्यस्य परामर्शे उभौ प्रति अयम् आत्मा शेष इत्य् अर्थः शाब्दः । शेषत्वं नाम, स्वस्य कम् अप्य् उपकारं प्राधान्येनानाश्रित्य परोपकारार्हता । इदम्, "परगतातिशयाधानेच्छयोपादेयत्वम् एव यस्य स्वरूपं स शेषः परः शेषी " इति श्रीभाष्यकारो ऽनुजग्राह (वे. सं.) । अत्र श्रुति-प्रतीतं षष्ठी-द्विवचनं लुप्तम् । अत्र संबन्ध-सामान्ये प्रवृत्ता षष्ठी प्रमाण-सिद्धे ऽपेक्षिता विशेषे विश्राम्यति । तादर्थ्य-रूपस्योपयुक्तस्य संबन्ध-विशेषस्य व्यक्तये चतुर्थी-द्विवचनं स्थितं लुप्तं चेति वा सुवचम् । तदा लुप्त-चतुर्थी-द्विवचनस्य विवरणं भवति, द्वयोर् दास इति श्रुतिः । इत्थं हविर्-उद्देश्य-देवता-द्वन्द्वे हविर् इव उभौ प्रति अयम् आत्मा शेष इति प्रतिपादने अवधारणम् आर्थम् । अनयोर् उभयोर् अयम् आत्मा अन्यार्ह-निरुपाधिक-शेष इत्य् उक्तं भवति ।

अस्य मध्यमाक्षरस्य श्रौत-प्रयोगतो ऽवधारण-परत्वे एतद्-दम्पति-व्यतिरिक्तान् प्रति निरुपाधिक-शेषत्व-शङ्काया अनुदयार्थम् अन्य-योग-व्य- [[P276]] वच्छेदो ऽत्र शाब्दो भवति । एतेन अन्यं प्रति शेषत्वं स्वरूप-प्राप्तं नेत्य् अर्थस्य प्रतिपादनात् यथावस्थितात्म-ज्ञानवतस् तदीय-पर्यन्तं देवतान्तर-स्पर्शो निवृत्तो भवति । भगवद्-अभिमत-भागवत-शेषत्वेन अन्य-शेषत्व-दोषो न भवतीत्य् एवम् अर्थं पुरुषार्थ-काष्ठायाम् अवोचाम । इत्थम् अन्य-योग-व्यवच्छेदे शाब्द-रूपेण लब्धे सति अयोग-व्यवच्छेदः काल-संकोचाभावात् सिद्धः । अनेन शेषत्वायोग-व्यवच्छेदेन ईश्वरं प्रति पृथक्-सिद्धय्-अनर्ह-विशेषणत्वेन प्रतीतस्य चेतन-द्रव्यस्याप्य् अचित इव शरीरत्वं प्रकाशितं भवति ।

#### मकारार्थः

तृतीयाक्षरम् अत्रावश्यानुसन्धेयं जीवं पुरस्कृत्योक्त-शेषत्वाश्रयं सर्वम् उपलक्षयति । इदं जीवात्म-वाचकम् इत्य् एतत्, "मकारं जीव-भूतं तु शरीरे व्यापकं न्यसेत्” इति, "पञ्चार्णानां तु पञ्चानां वर्गाणां परमेश्वरः । संस्थितः कादि-मान्तानां तत्त्वात्मत्वेन सर्वदा ॥” इति, “भूतानि च क-वर्गेण च-वर्गेणेन्द्रियाणि च । ट-वर्गेण त-वर्गेण ज्ञान-गन्धादयस् तथा ॥ मनः प-कारेणैवोक्तं फ-कारेण त्व् अहंकृतिः । [[चकारेण|भकारेण]] ब-कारेण महान् प्रकृतिर् उच्यते । आत्मा तु स म-कारेण (रो ऽयं) पञ्चविंशः प्रकीर्तितः ॥” इति च तत्त्व-सागर-संहितादिषु पञ्चविंशतेस् तत्त्वानां विषये क-कारादीनां पञ्चविंशतेर् वर्णानां वाचकत्वेन विभज्य प्रतिपादनात् सिद्धम् । एतेन जडत्वाचेतनत्वादि-दोषाश्रयेभ्यश् चतुर्विंशतेस् तत्त्वेभ्यः, सर्व-कारणत्वेन सर्व-रक्षकत्वेन सर्व-शेषित्वेन च प्रथमाक्षरे प्रतिपन्नात् परमात्मनश् च जीवात्मनो भेदः सिद्धः । अस्मिन् श्रीमन्त्रे मकारो नार-शब्दवन् निष्कर्ष-विवक्षया विशेषण-मात्र-पराः ।
[[P277]]
इदम् अक्षरं व्याकरण-प्रक्रियायां दृष्टायां "मन ज्ञाने" इत्यादि-धातु-निष्पन्न-पदत्वात्, "ज्ञो ऽत एव" इत्य्-अधिकरण-रीत्या ज्ञान-स्वरूपं ज्ञान-गुणकम् अणुं जीवात्मानम् आचष्टे । ज्ञान-स्वरूपत्वेन सामान्यतः प्रतिपादने ऽपि एतत्-स्वरूपस्यानुकूलत्वेन प्रमाण-सिद्धत्वात् आनन्दत्व-रूपो विशेषो ऽपि सिध्यति । ज्ञान-गुणक इत्य् अर्थे उक्त-प्रमाणानुसारात् मुक्त-दशायां निरुपाधिक-प्रसारणस्य संकोच-रहितस्य ज्ञानस्य गुणत्वं प्रतीयेत । इत्थं परिशुद्धस्य स्वाभाविक-रूपस्य परामर्शे, निवृत्ताचेतन-गत-जडत्वादिना निवृत्त-सांसारिक-क्लेशादिना च रूपेणावस्थानात् स्वरूपगतं निर्मलत्वम् अनुसंहितं भवति ।

इदं पर-शेषतैकरस-परिशुद्ध-स्वरूपम् एव मुमुक्षु-दशायाम् अनुसन्धेयम् इत्य् एतत्, "व्यतिरेकस् तद्-भाव-भावित्वान् न तूपलब्धिवत् " इति सूत्रे सिद्धम् । अस्य मुमुक्षु-दशायां फल-दशानुसन्धानं फलापेक्षायाः प्रयोजकं भवति । पुरुषार्थ-भेदानुसारेणानुसन्धेयाकारा भिद्यन्ते इत्य् एतत् श्रीगीतायाम् अष्टमाध्याये भाष्यादिषु च सुव्यक्तम् ।

दास-जीव-भेदस्य प्रामाणिकत्वाद् इदं तृतीयाक्षरं "नात्मा श्रुतेः " इत्यादिष्व् इव जात्य्-एकत्व-परम् । इत्थं जीव-तत्त्वस्य सर्वस्यात्र, "दास-भूताः स्वतः सर्वे ह्य् आत्मानः परमात्मनः " इत्य्-उक्त-रीत्या सामान्येन भगवच्-छेषत्वेन प्रतिपादने ऽपि तत्र स्वस्याप्य् अन्तर्गतत्वात्, "अतो ऽहम् अपि ते दासः " इत्य् अनुसंधानम् अपि सिध्यति ।

अत्र शेषत्व-ज्ञान-स्व-स्वातन्त्र्याभिमान-निवृत्त्यादयः, उपाय-विशेष-परिग्रहः, फल-भूत-शेष-वृत्ति-प्रार्थना च स्वस्य भवन्तीत्य् अतः [[P278]] स्वस्य प्राधान्येन प्रदर्शनीयत्वात् तृतीयाक्षरस्य विशेष्य-पदत्वेनाहं-शब्दो ऽध्याहृतो ऽन्वेतीति केचिद् आचार्या आहुः । तदा प्रणव-विवरण-भूत-"मम नाथ यद् अस्ति यो ऽस्म्य् अहं सकलं तद् धि तवैव माधव" इत्यादि-रीत्या, गुणाः प्रधानानुवर्तिन इति न्यायेन स्व-शेष-भूता गुणादयो ऽप्य् उपलक्षिता भवन्ति ।

अन्ये केचिद् आचार्याः – अस्मच्-छब्दे व्यञ्जन-मात्रं म-कारे गृहीत्वा छान्दस-प्रक्रियया पूर्वोत्तर-भागौ लुप्तौ भवत इत्ति तृतीयाक्षरम् एवाहम्-अर्थं प्रकाशयतीति योजयन्ति । परमात्मने आत्म-हविषः समर्पणं विदधानायां न्यास-विद्यायां प्रणवस्य मन्त्रत्वेनाम्नानाद् अस्यानुष्ठेयार्थ-प्रकाशकत्वार्थम् अत्र परावरात्म-विषयोर् वाचकांशयोर् अपेक्षितत्वे सति प्रमाणानुसारात् प्रथमाक्षरेणोद्देश्य-कारकस्याभिधानात्, मध्यमाक्षरस्यान्यार्थत्वात्, पारिशेष्यात् तृतीयाक्षरेणैव समर्पणीयात्म-विषयः प्रदर्शनीयत्वात्, अस्याक्षरस्याहम् इत्य् अर्थकत्वम् अत्यन्त-सुचितम् । अत एव किल भट्टार्या इत्थं प्रणवम्, "अकारार्थायैक स्वम्” इति व्याचख्युः ॥

#### नमः-शब्दार्थः

एवम् एव नमसि मकारः त्रिषु [ उक्तेषु ] अन्यतमेन प्रकारेण प्रत्यगात्मानं प्रतिपादयति । अस्य षष्ठी-विभक्त्यन्तत्वात् न-कारेण निषेधस्य प्रतिपादनाच् च न मम इति सिद्धं भवति । निषेधे आदरातिशयं द्योतयितुं नञ् पूर्वं वर्तते । इदं "दृष्टा सीता" इतिवद् अस्ति ।

[[P279]]

अस्मिन् प्रकारे षष्ठी संबन्ध-सामान्य-मुखेन उचित-संबन्ध-विशेषं विवक्षति । अनेनाभिप्रायेण किल भट्टार्यैर् अपि, 'अथ मां न' इत्य्-उक्तम् ।

वाक्यस्यावधारणे तात्पर्याभ्युपगमो युक्तत्वात् अस्मिन् प्रणवे मध्यमाक्षर-सिद्धेन तात्पर्यार्थेन संबुद्ध एतन्-नमो-ऽर्थ एव सर्वेषु सार इत्य् अयम् अर्थः, “द्व्य्-अक्षरस् तु भवेन् मृत्युस् त्र्य्-अक्षरं ब्रह्म शाश्वतम् । ममेति द्व्य्-अक्षरो मृत्युर् न ममेति च शाश्वतम् ॥" इत्यादिभिः प्रत्यपादि । " सर्वं जिह्मं मृत्यु-पदम् आर्जवं ब्रह्मणः पदम् । एतावान् ज्ञान-विषयः किं प्रलापैः करिष्यति ॥" इति श्लोकस्यापि एतन्-नमो-ऽर्थे प्राधान्येन तात्पर्यम् ।

अत्र, 'न मम' इत्य् अभिधीयते किम् इति चेत्—

(1) प्रणवस्थ-तृतीयाक्षरे ऽनुषक्ते सति, 'अहं न मम' इति स्थितम् । अध्याहाराद् अप्य् अनुषङ्ग उचित इत्य् एतत् अनुषङ्गाधिकरण-सिद्धम् । अत्र 'न ममाहम्' इति विशेषणात् पूर्वम् अन्य-शेषत्व-निषेधकं मध्यमाक्षरं गो-बलीवर्द-न्यायात् स्व-व्यतिरिक्त-विषयकम् । 'अहं न मम' इत्य् एतद्-वाक्यतः स्व-स्वरूपे ऽपि स्वत्वत्वाभावात् 'गुणाः प्रधानानुवर्तिनः' इति न्यायात् अन्यत् किम् अपि प्रति स्वस्य निरुपाधिक-स्वामित्वं नास्तीति विशिष्यानुसन्धानं फलितम् । इदं विशेष-निर्देशस्य प्रयोजनम् ।

(2) इत्थम् अनुषङ्गाकरण-पक्षे सामान्यतः स्व-संबन्धितया प्रतीयमाने सर्वस्मिन् 'न मम स्वम्' इति स्व-संबन्धो व्यवच्छिद्यते । एतेन [[P280]] स्व-विषये, स्व-संबन्धि-गुण-विग्रहादि-विषये च स्वगताभिमान-विशेषस्य निवर्तनात् विपरीताहंकार-ममकार-रूपे संसार-मूले छिन्ने भवतः । इह निवर्त्यमानो ऽहंकारो भ्रम-रूपो बुद्धि-विशेषः । अन्यः तत्त्वेषु गणितो ऽहंकारो विवेक-मात्र-नाश्यः कश्चिद् अर्थो न भवति ; सूक्ष्म-शरीर-त्याग-पर्यन्तम् एतद्-अनुषक्तो वर्तेत । एतद्-अचित्-संबन्धे ऽस्यानिवृत्ते ऽपि, एतत्-कार्य-भूता भ्रम-रूपा अहंकारादि-व्याधयो मूल-मन्त्रादि-सिद्ध-विवेक-रूप-भेषज-विशेषेण निवर्तन्ते ।

(3) स्वस्यान्य-शेषत्वस्य प्रणवे मध्यमाक्षरेण निवर्तितत्वात्, अन्य-भूत-स्वं प्रति स्वस्य शेषत्वं नास्तीति पृथक् प्रतिपादनस्यानपेक्षितत्वात्, अन्य-शेषित्वेन प्रतीतस्य स्वस्यात्र यत् किम् अपि प्रति निरुपाधिक-स्वामित्वस्य निवर्तने तात्पर्यं वा । जीवस्य शेष-भूतानि सर्वाण्य् अपि निरुपाधिक-सर्व-शेषिणा सर्वेश्वरेण स्वार्थं दत्तानि किल । जीवानां नित्या गुणादय ईश्वरस्य नित्येच्छा-सिद्धाः । अशुद्ध-दशायां शुद्ध-दशायां च भवन्तो ऽनित्य-विग्रहादयः एतत्-कर्म-जन्यया कर्म-निरपेक्षया चानित्येच्छया सिद्धाः ।

(4) प्रणवे ऽन्य-शेषत्वस्य निवृत्तेः, परमात्मनो ऽन्य-भूतस्य स्वस्य स्वयं शेषो नेत्य् अर्थस्य सिद्धेः, स्वस्यान्य-निरूपित-शेषत्वाभाववत् अन्यस्यापि स्व-निरूपित-निरुपाधिक-शेषत्वं नास्तीत्य् अर्थस्यात्र प्राप्तेः, प्रणवाप्रतिपन्नायां स्व-स्वातन्त्र्य-निवृत्तौ नमसस् तात्पर्यं वा । तदा पूर्व-प्रयुक्त-मकारानुषङ्गेण, 'अहं निर्वाहको नास्मि' इत्य् उक्तं भवति । स्वातन्त्र्य-पदम् अध्याहृत्य, 'न मम स्वातन्त्र्यम्' इति वोक्तं भवति । अस्य चेतनस्य स्व-स्वातन्त्र्य-निवृत्तिर् [[P281]] नाम — निरपेक्ष-कर्तृत्त्वानर्हता । अस्याः मूलं बद्धावस्थायां मुक्तावस्थायां च स्व-बुद्धि-पूर्वक-प्रवृत्तिं कुर्वाणस्यापि ईश्वर-दत्त-करणादिकम् अवलम्य तस्मिन् प्रेरके सह-कारिणि च सत्य् एव प्रवृत्तियोग्यता ।

ईश्वरस्य प्रथमाक्षरे प्रकृत्योक्तं सर्व-रक्षकत्वम् उपायाधिकारिणां विषये यस्मिन् कस्मिंश्चिद् उपाये प्रेरण-पूर्वकम् एव भवति । जीवः स्व-रक्षणार्थम् उपायानुष्ठाने ऽपि पराधीन-कर्तेत्य् अतः, एतस्मिन्न् उपाये ऽनुष्ठिते ऽपि फल-प्रदान-रूप-रक्षा-कर्ता प्रसन्नः सर्वेश्वर इत्य् अतश् च प्रथमाक्षरे प्रकृत्या प्रतिपन्नं तस्य सर्व-रक्षकत्वम् एवानेन नमः-शब्देनापि दृढी-कृतं भवति । इत्थं प्रथम-चतुर्थ्या प्रतिपन्नम् ईश्वरस्य निरुपाधिक-सर्व-शेषित्वं जीवस्य यत्-किञ्चिन्-निरूपित-निरुपाधिक-शेषित्वस्य निवर्तिकया पूर्व-योजनया दृढीकृतं सिद्धम् । अस्य जीवस्य विद्यमानं स्वातन्त्र्यम् अपि, "परात् तु तच्-छ्रुतेः" इति न्यायेन निरुपाधिक-स्वतन्त्रात् स्वार्थ-प्रवृत्तात् परमात्मनो निदानाद् अनुप्राप्तम् । तथैव वस्त्वन्तर-निरूपितम् अस्य जीवस्य शेषित्वम् अपि निरुपाधिक-शेषिणा तेन स्वार्थं दत्तं सत् प्राप्तम् ।
> श्रीमान् स्वतन्त्रः स्वामी च सर्वत्रान्यानपेक्षया ।  
> निरपेक्ष-स्वतन्त्रत्वं स्वाम्यं चान्यस्य न क्वचित् ॥
> तारस्य नमसश् चेमा सारौ देशिक-दर्शितौ ।  
> अनन्य-शरणत्वादेर् अधिकारस्य सिद्धये ॥

[[P282]]

लोके स्वामित्व-स्वातन्त्र्ययोर् अभिमतत्वेन दासत्व-पारतन्त्र्ययोर् अनभिमतत्वेन च प्रतीतिः कर्मोपाधिकेत्य् एव । इह प्रणव-नमसोर् उक्ते दासत्व-पारतन्त्र्ये "दास-भूताः स्वतः सर्वे" इत्याद्युक्त-रीत्या स्वरूप-प्राप्तत्वात् तत्त्व-विदाम् अनुकूले ।

इत्थम् अत्यन्त-पारार्थ्य-पारतन्त्र्ययोः सिद्धेः, "दासानां मां दासीकृतवान् विमलः”[^282_1] इत्य्-उक्त-रीत्या स्वतन्त्र-शेषीष्ट-विनियोगार्हत्वात् तदीय-शेषत्वम् अप्य् अत्र सिद्धम् । शेषित्वात् स्वतन्त्रत्वाच् चेश्वर एनम् आत्मानं स्व-प्रिय-दासानां कृते स्वेच्छया शेषम् आपादयति चेत्, इदम् अप्राप्तम् इति वक्तुम् अयुक्तम् ; निराकर्तुम् अध्य् अशक्यम् । शेषित्वाद् इष्ट-विनियोगः स्वतः प्राप्तः ; स्वतन्त्रत्वाद् अत्र समर्थश् च । "अन्यत् किम् अपि दैवम् अस्तीति स्थितैर् न संसृज्ये; स्वीकृतं च त्वद्-दास-दास्यम्”[^282_2] इति गाथायाम् अप्य् अयम् अर्थो द्रष्टव्यः ॥
> स्वेच्छयैव परेशस्य तादधीन्य-बलात् तु नः ।  
> भगवद्-भक्त-शेषत्वं स्वेच्छयापि क्वचिद् भवेत् ॥
> गुणाधिके हि विषये गुण-सारस्य वेदिनः ।  
> रामे रामानुजस्येव दास्यं गुण-कृतं भवेत् ॥
> "दास्यम् ऐश्वर्य-योगेन ज्ञातीनां च करोम्य् अहम् ।  
> अर्ध-भोक्ता च भोगानां वाग्-दुरुक्तानि च क्षमे” ॥
[[P283]]
> इति स्वोक्ति-नयाद् एव स्व-भक्त-विषये प्रभुः ।  
> आत्मात्मीयस्य सर्वस्य संकल्पयति शेषताम् ॥
> अन्योन्य-शेष-भावो ऽपि पर-स्वातन्त्र्य-संभवः ।  
> तत्तद्-आकार-भेदेन युक्त इत्य् उपपादितम् ॥

इत्थं स्वतन्त्र-शेषिणो यथेष्ट-विनियोगागतेन (परतन्त्रेण) अकिञ्चनेनानेन तद्-द्वारा पुरुषार्थस्य प्राप्यत्वात्, तद्-वशीकरणार्थं द्वये चरम-श्लोके च विशदं प्रतिपादितं शरण-वरणम् अत्र सूचितं भवति । आत्म-समर्पणस्य शरण-वरणस्य चान्योन्यम् अविनाभूतत्वाद् एकैक-प्रतिपादन-शब्देषु उभयम् अपि विवक्षितम् ।

"यः स देवो मया दृष्टः पुरा पद्मायतेक्षणः । स एकः पुरुष-व्याघ्रः संबन्धी ते जनार्दनः ॥ सर्वेषाम् एव लोकानां पिता माता च माधवः । गच्छध्वम् एनं शरणं शरण्यं पुरुषर्षभाः ॥" इत्य् उपदिष्टे सति, "एवम् उक्तास् त्रयः पार्था यमौ च भरतर्षभ । द्रौपद्या सहिताः सर्वे नमश् चक्रुर् जनार्दनम् ॥” इति प्रतिपादनात्, दमयन्ती-वृत्तान्ते "शरणं प्रति देवानां प्राप्त-कालम् अमन्यत" इत्य् उपक्रम्य, "वाचा च मनसा चैक-नमस्कारं प्रयुज्य सा" इत्य्-उक्तत्वाच् च नमः-शब्दस्यैव शरणागति-वृन्दस्याने पठितत्वाद् इदं स्वेन सह स्वस्य संबन्धं व्यवच्छिन्दत् सत् स-परिकर-स्व-रक्षा-भर-समर्पणे तत्-परं वा । नमः-शब्द आत्म-समर्पण-परो भवतीत्य् एतत्, "समित्-साधन-कादीनां यज्ञानां न्यासम् आत्मनः । नमसा यो ऽकरोत् देवे स स्वध्वर इतीरितः”, “नमस्कारात्मकं यस्मै विधायात्म-निवेदनम् " इत्यादिभिश् च प्रसिद्धम् ।

अहं न मम, शेषो ऽस्मि, मदीया व्यापारादयो ऽपि न मम, शेष-भूताः, इदं सर्वं सर्वेश्वरस्यैव शेष-भूतम् इत्य् एवम् आदयः सर्वे ऽप्य् अर्था नमः-शब्दे विवक्षिता इत्य् अयम् अर्थो निरुक्ते नमस्कार-प्रकरणे आम्नातः ॥
[[P284]]

#### नमः-शब्दस्य स्थूलादि-योजनात्रयम्

अस्य नमः-शब्दस्य स्थूल-सूक्ष्म-परा इति त्रीन् अर्थान् विभज्य अहिर्बुध्न्यो व्याचचक्षे --
> प्रेक्षावतः प्रवृत्तिर् या प्रह्वी-भावात्मिका स्वतः । उत्कृष्टं परम् उद्दिश्य तन् नमः परिगीयते ॥  
> लोके चेतन-वर्गस् तु द्विधैव परिकीर्त्यते । ज्यायांश् चैव तथाज्यायान् नैवाभ्यां विद्यते परः ॥  
> कालतो गुणतश् चैव प्रकर्षो यत्र तिष्ठति । शब्दस् तं मुख्यया वृत्त्या ज्यायान् इत्य् अवलम्बते ॥  
> अतश् चेतन-वर्गो ऽन्यः स्मृतः प्रत्यवरो बुधैः । अज्यायांश् चानयोर् योगः शेष-शेषितयेष्यते ॥  
> अज्यायांसो ऽपरे सर्वे ज्यायान् एको मतः परः । नन्तृ-नन्तव्य-भावेन तेषां तेन समन्वयः ॥  
> नन्तव्यः परमः शेषी शेषा नन्तार् ईरिताः । नन्तृ-नन्तव्य-भावो ऽयं न प्रयोजन-पूर्वकः ॥  
> नीचोच्चयोः स्वभावो ऽयं नन्तृ-नन्तव्यतात्मकः । उपाधि-रहितेनायं येन भावेन चेतनः ॥  
> नमति ज्यायसे तस्मै तद् वा नमनम् उच्यते । भगवान् मे परो नित्यम् अहं प्रत्यवरः सदा ॥  
> इति भावो नमः प्रोक्तो नमसः कारणं हि सः । नामयत्य् अपि वा देवं प्रह्वी-भावयति ध्रुवम् ॥  
> प्रह्वी-भवति नीचे हि परो नैच्यं विलोकयन् । यतो वा नम उद्दिष्टं यत् तन् नामयति स्वयम् ॥  
> वाचा नम इति प्रोच्य मनसा वपुषा च यत् । तन् नमः पूर्णम् उद्दिष्टम् अतो ऽन्यन् न्यूनम् उच्यते ॥
[[P285]]
> इयं करण-पूर्तिः स्याद् अङ्ग-पूर्तिम् इमां शृणु । शाश्वती मम संसिद्धिर् इयं प्रह्वी-भवामि यत् ॥  
> पुरुषं परम् उद्दिश्य न मे सिद्धिर् इतो ऽन्यथा । इत्य् अनुस्मृतिदं श्रेष्ठं फलेप्सा तद्-विरोधिनी ॥  
> अनादि-वासनारोहाद् अनैश्वर्यात् स्वभावजात् । मलापकुण्ठितत्वाच् च प्रह्वी-क्रिया-विहतिर् हि या ॥  
> तत् कार्पण्यं तद्-उद्घोषो द्वितीयं नमनम् ईदृशम् । स्व-स्वातन्त्र्य-मल-ज्ञावबोधस् तु तद्-विरोध उदीयते ॥  
> परत्वे सति देवो ऽयं भूतानाम् अनुकम्पनः । अनुग्रहैक-धीर् नित्यम् इत्य् एतत् तृतीयकम् ॥  
> उपेक्षको यथा-कर्म-फल-दायीति या मतिः । विश्वासात्मकम् एतत् तृतीयं हन्ति वै सदा ॥  
> एवं-भूतो ऽप्य् अशक्तः सन् न त्राणं भवितुं क्षमः । इति बुद्ध्यास्य देवस्य गोप्तृ-शक्ति-निरूपणम् ॥  
> चतुर्थम् अङ्गम् उद्दिष्टम् अनुपेक्षा-व्याहतिः पुनः । उदासीनो गुणाभावाद् इत्य् उत्प्रेक्षा-निमित्त-जा ॥  
> स्वस्य स्वाम्य-निवृत्तिर् या (स्वामिनि वृत्तिर्) प्रातिकूल्यस्य वर्जनम् । तद् अङ्गं पञ्चमं प्रोक्तम् आज्ञा-व्याघात-वर्जनम् ॥  
> अशास्त्रीयोपसेवा च तद्-विघात उदीर्यते । चराचराणि भूतानि सर्वाणि भगवद्-वपुः ।  
> अतस् तद्-आनुकूल्यं मे कार्यम् इत्य् एव निश्चयः । षष्ठम् अङ्गं समुद्दिष्टं तद्-व्याघातो निराकृतिः ॥  
> पूर्णम् अङ्गैश् च षण्मात्रा नमनं ते प्रकीर्तितम् ।
> स्थूलो ऽयं नमसस् त्व् अर्थः सूक्ष्मम् अन्यं निशामय । चेतनस्य यदा स्वाम्यं स्वस्मिन् स्वीये च वस्तुनि ।  
> मम इत्य् अक्षर-द्वन्द्वं तदा स्वाम्यस्य वाचकम् ॥ अनादि-वासनारूढ-मिथ्या-ज्ञान-निबन्धना ।  
> आत्मात्मीय-पदार्थस्था या स्वातन्त्र्य-स्वता-मतिः ॥ सा नेत्य् एवं समीचीन-बुद्ध्या सात्र निवार्यते ।  
> नाहं स्वामी, स्वतन्त्रो ऽहं नास्मीत्य् एवार्थ उच्यते ॥ न मे देहादिकं वस्तु [[P286]] तत् सर्वं शेषः परमात्मनः ।  
> इति बुद्ध्या निवर्तन्ते तास् ताः स्वीया मनीषिकाः ॥ अनादि-वासना-जातैर् विचारैस् तैस् तैर् विकल्पितैः ।  
> दूषितं यद् दृढं तत्तत्-स्वातन्त्र्य-स्वत्व-धी-मयम् ॥ तद् वैष्णव-सार्वात्म्य-प्रतिबोध-समुत्थया ।  
> नम इत्य् एतया वाचा नन्त्रा स्वस्माद् अपोद्यते ॥ इति ते सूक्ष्म उद्दिष्टः परम् अन्यं निशामय ।  
> पन्था न-कार उद्दिष्टो मः प्रधान उदीर्यते ॥ विसर्गः परमेशस् तु तत्रार्थो ऽयं निरुच्यते ।  
> अनादिः परमेशो यः शक्तिमान् पुरुषोत्तमः ॥ तत्-प्राप्तये प्रधानो ऽयं पन्था नमन-नामवान् ।  
> इति ते त्रिविधः प्रोक्तो नमः-शब्दार्थ ईदृशः ॥

इति ।

अत्र “नन्तव्यः परमः शेषी” इत्य्-उक्तत्वात् नमसः परम-शेष्य् एव प्रति-संबन्धीत्य् अयम् अर्थः स्वतः प्राप्तः । परम-शेषी अमुक इति विशद-ज्ञानार्थं विशेष-नामधेयम् । अत्र, “अशास्त्रीयोपसेवा तु द्विघात उदीर्यते" इति, "तद्-व्याघातो निराकृतिः" इत्य्-उक्तयोर् वचनयोः, प्रपत्ति-काले बुद्धि-पूर्वक-प्रातिकूल्ये वर्तमाने आनुकूल्य-संकल्पः प्रातिकूल्ये ऽभिसन्धि-विरामादयश् च असिद्धा भवन्तीत्य् अत्र तात्पर्यम् । प्रपत्त्य्-उत्तर-काले बुद्धि-पूर्वकं प्रातिकूल्यं प्रवृत्तं चेत् अनेन स-रुचि परिगृहीतायाः स्वतन्त्र-भगवद्-आज्ञाया विरुद्धं भवति ।

अत्र स्थूलो ऽर्थो नाम - व्याकरणानुबद्धया स्फुट-व्युत्पत्त्या प्रतीयमानो ऽर्थः । सूक्ष्मो नाम - वर्ण-साम्यादीन्य् अवलम्य प्रवर्तमानस्य निरुक्तस्य बलेन प्रतीयमानो ऽर्थः । परो नाम -- रहस्य-मन्त्र-प्रतिपादिताधार-निमज्जन-क्रियया प्रतीयमानो ऽर्थः ।
[[P287]]
अत्र प्रथमतः शेष-भूतस्य स्वतः प्राप्त-वृत्तिः, साङ्ग-भर-न्यास-रूपं साध्योपाय-शरीरं च विविच्य प्रत्यपादि । अनन्तरं मोक्षोपायाधिकारिणो ऽवश्यापेक्षितं निरपेक्ष-स्वातन्त्र्यादि-निवृत्ति-पूर्वक-स्वरूप-शोधनम् अकारि । ततः साध्योपाय-विशेषेण वशीकार्यस्य प्राप्यस्य च मतः सिद्धोपायस्य स्थिति-प्रकारः प्रत्यपादि, उपायान्तरापेक्षया समर्पणस्य प्रधानोपायत्वं प्रत्यपादीति वा । एते सर्वे ऽप्य् अर्था वक्ष्यमाणेषु वाक्यार्थेषु यथासंभवम् अनुसन्धेयाः ॥
> एवं शिक्षित-नानार्थ-नमः-शब्द-समन्विताः ।  
> सर्वे करणतां यान्ति मन्त्राः स्वात्म-समर्पणे ॥
> जीव-सामान्य-मुखतः शृङ्ग-ग्राहिकयापि वा ।  
> मकारो तार-नमसोः स्वानुसन्धान-दाव् इह ॥
> इह या स्वानुसन्धान-प्रक्रियैकस्य दर्शिता ।  
> अन्येषाम् अपि तत्-साम्यान् नान्योन्य-शरणा इमे ॥
> अतः स्व-पर-रक्षायां पराधीनेषु जन्तुषु ।  
> निरपेक्ष-शरण्यत्वं नियतं कमलापतौ ॥

#### नारायण-शब्द-प्रभावः

अत्र शाब्द-रूपेण आर्थ-रूपेण वा नमसि प्रतीतेन [[काणामतिरूपेण|शरणागति-रूपेण]] साध्योपायेन प्रसादनीयस्य, अग्रिम-चतुर्थी-विवक्षित-कैङ्कर्य-प्रतिसंबन्धिनः, सर्व-रक्षकत्वेन सर्व-शेषित्वेन च प्रथमाक्षरे प्रतिपन्नस्य निरपेक्ष-शरण्यस्य स्वरूपं प्रकाशयति योग-रूढो नारायण- [[P288]] शब्दः । संक्षेपेणोक्तस्यार्थस्यैवाज्ञान-संशय-विपर्यय-नाशार्थं मुखान्तरेण प्रतिपादनं विवरणम् । अयं संग्रह-विवरण-भावः प्रथमाक्षरादि-प्रभृतिषु यथासंभवं द्रष्टव्यः ॥

अयं नारायण-शब्दो हि शेष-शेषि-तत्त्व-द्वितय-प्रकाशन-रूप-स्वभावातिशयेन विष्णु-गायत्र्यां, श्रीनारायणीये नाम-निर्वचन-प्रकरणे च इतरेभ्यो व्यापक-नामभ्यः पूर्वं पठितः । सर्व-पर-विद्योपास्य-विशेष-निर्णायको नारायणानुवाकः, 'पर-तत्त्वत्वेन शङ्किता ब्रह्म-शिवादयः सर्वे ऽपि सामानाधिकरण्य-निर्देशेन तत्रोक्त-विश्ववत् विभूति-भूताः' इति, 'एते ऽपि नार-शब्दार्थाः' इति च प्रबोधयितुम् इमं नारायण-शब्दम् असकृत् सादर-प्रदर्शनम् आवर्तयामास ।

अस्य शब्दस्य प्रभावः, "संकीर्त्य नारायण-शब्द-मात्रम्", "नारायणेति वदतास्ये”, “नारायणेति शब्दो ऽस्ति" इत्यादिषु, दिव्य-सूरीणां "कुलं दद्यात् धनं दद्यात्",[^288_9] "नारायणस्य माता नरकं न गच्छेत्"[^288_10] इत्यादिषु गाथासु च प्रसिद्धः । नारदीय-कल्पे ऽपि, "रोगापद्-भय-दुःखेभ्यो मुच्यन्ते नात्र संशयः । अपि नारायणेत्य् एतच्-छब्द-मात्र-प्रलापिनः ॥" इत्य् अभ्यधायि । अयम् एव स्वर-व्यञ्जन-भेदेनाष्टाक्षरत्वेन ध्यायमानः श्रीमन्त्र-तुल्यो भवतीति पुराणान्तरोक्तम् ॥

#### नारायण-शब्दे समास-द्वयम्
[[P289]]
ईश्वरात् पृथक्-सिद्धानां नाराणाम्, 'नारा अयनं यस्य' इति, 'नाराणाम् अयनम्' इति च वैयधिकरण्यं निष्कर्ष-विवक्षया जातम् । अस्य शब्दस्य श्रीशठकोप-सूरिः, "संख्यातीत-तादृश-कल्याण-गुणक-तेजः(स्वप्रकाश)-पदार्थ-नाश-रहित-विलक्षण-गुण-नारायण[स्य]"[^289_1] इति, "नारायणः कृत्स्न-सप्त-लोकी-नाथः”[^289_2] इति च पूर्वापरयोः समास-द्वयार्थं प्रदर्शयामास । अत्र हेय-प्रत्यनीकत्व-कल्याणैकतानत्व-रूपम् उभय-लिङ्गत्वम् उभय-विभूति-योगश् च गर्भितम् । देवी-भूषणायुध-परिजन-परिच्छद-द्वारपाल-पार्षदादि-भेदा अप्य् अत्रानुसन्धेयाः ॥
> कारणत्वम् अबाध्यत्वम् उपायत्वम् उपेयता ।  
> इति शारीरक-स्थाप्यम् इह चापि व्यवस्थितम् ॥

इदं सर्वं 'ज्ञानानन्दामलत्वादि' इत्यारभ्य भट्टार्याणां नित्ये प्रतिपादितम् ॥

#### नारायण-शब्दार्थः

अत्र "सृष्ट्वा नारं तोयम् अन्तः स्थितो ऽहं येन स्यान् मे नाम नारायणेति", "आपो नारा इति प्रोक्ता आपो वै नर-सूनवः । ता यद् अस्यायनं पूर्वं तेन नारायणः स्मृतः ॥" इत्यादिषु अपाम् उपादानं तत्त्वान्तराणाम् अपि उपलक्षणम् इत्य् एतत्, “नराज् जातानि तत्त्वानि नाराणीति ततो विदुः । तान्य् एव चायनं तस्य तेन नारायणः स्मृतः ॥" इत्यादिभिः सिद्धम् । अस्मिन् बहुव्रीहि-समास-रूपे निर्वचने “नराज् जातानि तत्त्वानि" इति नार-शब्दार्थस्य प्रतिपादनात् महोपनिषत्-प्रभृत्य्-उक्त-रीत्या निमेषादिकं सर्वं प्रति नारायणस्य सर्व-विध-कारणत्वम्, अयन-शब्दे 'ईयते' इत्य् अयनम् इति कर्म-व्युत्पत्त्या एतद्-व्याप्यकस्य सर्व-व्यापकत्वं तद्-उपयुक्तं निरतिशय-सूक्ष्मत्वं चोक्तं भवति । एते अर्थाः "ईयते ऽस्मिन्" इत्य् अधिकरण-व्युत्पत्ताव् अपि संभवन्ति ।

[[P290]]

#### जीवानां नर-शब्दार्थता

"नाराणाम् अयनत्वाच् च नारायण इति स्मृतः", "नारस् त्व् इति सर्व-पुंसां समूहः परिकीर्तितः । गतिर् आलम्बनं तस्य तेन नारायणः स्मृतः ॥", "नारो नराणां संघातस् तस्याहम् अयनं गतिः । तेनास्मि मुनिभिर् नित्यं नारायण इतीरितः ॥”, “नार-शब्देन जीवानां समूहः प्रोच्यते बुधैः । तेषाम् अयन-भूतत्वात् नारायण इहोच्यते ॥ तस्मान् नारायणं बन्धुं मातरं पितरं गुरुम् । निवासं शरणं चाहुर् वेद-वेदान्त-पारगाः" इत्य्-आयुक्त-रीत्या तत्पुरुष-समासत्वे ऽपि निरुक्ति-बलाद् अयन-शब्दः पुल्लिङ्गः ।

अत्र "रीङ् क्षये" इति धातु-निष्पन्नेन 'रि' इत्य् अनेन स्वरूप-विकारवत्त्वात् क्षयिष्णुम् अचित्-पदार्थम् अभिधाय, तद्-व्यतिरिक्तं स्वरूप-विकार-रहितं चेतन-वर्गं नञ्-अनैक-आदि-शब्दवत् न-समासेन नर-शब्देनाभिधाय, तत्-समूहान् नार-शब्देनाभिधाय, एषां समूहानाम् अयनम् इत्य् अनेन स्वाधीन-त्रिविध-चेतनाचेतन-स्वरूप-स्थिति-प्रवृत्ति- [[P291]] भेदस्य तस्य नर-शब्द-वाच्य-त्रिविधात्म-समूहानाम् अपेक्षित-हेतुत्वेन, स्वयं भोग्यत्वाद् उपेयत्वेन, "विष्ण्व्-आधारं यथा चैतत् त्रैलोक्यं समवस्थितम्”, “यो लोक-त्रयम् आविश्य बिभर्त्य् अव्यय ईश्वरः " इत्याद्युक्त-रीत्याधारत्वेन चावस्थितिः प्रत्यपादि ॥

कथम् इति चेत् —— 'इण् गतौ' इति धातोः 'ईयते ऽनेन' इत्य् अयन-शब्दे करण-व्युत्पत्त्या ईश्वर उपायत्वेन, "ईयते ऽसौ” इति कर्म-व्युत्पत्त्या उपेयत्वेन, 'ईयते ऽस्मिन्' इत्य् अधिकरण-व्युत्पत्त्याधारत्वेन च प्रतीयते । “अय पय गतौ” इति धातोर् अयम् अयन-शब्दो निष्पन्न इति वा । एषाम् उपायत्वोपेयत्वादीनाम् उपयुक्तं सौलभ्यं परत्वं चात्र सिद्धम् ।

अयनम् इति वास-स्थानं यदि, तदा बहुव्रीहि-समासेनान्तर्याप्तिः, तत्पुरुष-समासेन बहिर्-व्याप्तिश् च प्रतीयते इत्य् अप्य् अनुसंदधते । इदम् उभयम् अपि श्रुति-सिद्धम् । अन्तर्-व्याप्तिर् नाम – एषां स्थिति-देशे स्वासत्त्वासहा स्वस्य संपृच्य स्थितिः । बहिर्-व्याप्तिर् नाम – एतेषाम् अभाव-स्थलेष्व् अपि सर्वत्र स्वस्य सद्भावः । विभूनां कालादीनां विषये बहिर्-व्याप्तिर् न वक्तव्या । "नारायणम् अणीयांसम् अशेषाणाम् अणीयसाम्" इत्य् अनेनोच्यमानम् (अणीयस्त्वम् ) अन्तर्-व्याप्त्य्-अनुगुणतयावस्थितं प्रतिघातानर्हत्वम् ; न त्व् अणु-परिमाणत्वम् । एतद्-वचनम् उपाध्य्-अवच्छेदाद् इति सूत्र-भाष्यादि-सिद्धम् ।

व्याप्तस्य (भगवतः) प्रति-वस्तु-पूर्णत्वं नाम – एकैक-शोध्य-कच्छिक-प्रदेशस्यैव सर्व-निर्वाहन-क्षम-शक्तियुक्तत्वम्, न तु प्रति-वस्तु-[[P292]]-स्वरूप-समाप्तिः । एतद्-अभ्युपगमे बहिर्-व्याप्ति-विरोधः प्रसज्येत । अघटित-घटना-शक्त्या एतन्-निर्वाहणे विरुद्ध-समुच्चयाभ्युपगन्तृ-पर-मत-प्रकारः प्रसज्येत ।

अत्र प्रथमाक्षरेण, नार-शब्दे प्रकृत्या नर-शब्देन, अयन-शब्देन च सर्वेश्वरे प्रतिपाद्यमाने रक्षकत्व-कारणत्व-नित्यत्व-नेतृत्व-आधारत्वान्तर्यामित्वाद्याकार-भेदैस् त्रीण्य् अपि स-प्रयोजनानि ।

प्रणवे तृतीयाक्षरेण चेतनस्य प्रकाश्यमानत्वे सत्य् एव, अत्र नार-शब्देन पुनः प्रतिपादनं किम् अर्थम् इति चेत् — “अहं त्वां विना नास्मि; पश्य नारायण; त्वं मां विना नासि"[^292_1] इति, "रामानुजं लक्ष्मण-पूर्वजं च” इति चोक्त-रीत्या एकेन परस्य निरूपणे क्रियमाणे, अर्जुन-रथवत् प्रणवस्य शेष-प्रधानत्वात्, रास-मण्डलवत् नारायण-शब्दस्य शेषि-प्रधानत्वाच् च पुनरुक्तिर् नास्ति । प्रणवे ऽपि शाब्द-प्राधान्यस्य जीव-गतत्वे ऽपि रक्षकस्य शेषिण एवार्थे प्राधान्यम् । प्रणवे स्वरूपतो गुणतश् च ज्ञानाकारत्वेन प्रत्यक्-त्वेन अणुत्वेन च प्रतीतस्य जीवस्य, नार-शब्देन 'क्षय-रहित' इति नित्यत्वस्य बोधनात्, नर-समूह-प्रतिपादनेन जीवानाम् अन्योन्य-भेदस्य व्यक्तीकरणात्, 'नराज् जातानि नाराणि' इति निर्वचने विशिष्ट-वेषेण ब्रह्म-कार्यत्वस्य प्रतीतेश् च पद-द्वयस्य प्रयोजन-भेदो ऽस्ति । नार-शब्द-समानाधिकरणेनायन-शब्देनैषां व्याप्यत्वादि-सिद्धिर् अपि द्रष्टव्या । नित्यानां बहूनां चेतनानाम् एको नित्यश् चेतनो ऽभिमत- [[P293]] हेतुर् इति श्रुत्य्-अर्थो ऽप्य् अत्र द्रष्टव्यः । नित्यत्वेन प्रमाण-सिद्धस्य जीवस्य ब्रह्म-कार्यत्वं विशेषण-द्वारकम् । इत्थं नारायणात्मकादि-कल्पोक्तानि व्युत्पत्य्-अन्तराण्य् अपि सर्वाण्य् एतत्-तुल्यानि ।

#### सर्व-द्रव्यस्य नर-शब्दार्थता

“चेतनाचेतनं सर्वं विष्णोर् यद् व्यतिरिच्यते । नारं तत्, अयनं चेदं यस्य नारायणस् तु सः ॥" इत्य्-उक्तत्वेन, “सर्व-पुंसां समूहः” इत्यस्याप्य् उपलक्षणत्वात्, क्षयिष्णुत्वाभावात् स्वरूपतः प्रवाहतो वा नित्यानां नर-शब्द-वाच्यानां सर्व-तत्त्वानां समूहा नाराः ।

#### भगवतो नर-शब्दार्थता

सर्व-व्यापकत्वादि-विशिष्टस्यैव सतो ऽपि तद्-गत-दोषान् तत्-प्रयुक्त-दोषांश् च निवर्तयन्त्याः 'क्षय-रहित' इति व्युत्पत्तेः, 'नृ नये' इत्यादिभ्यः, 'जहुर् नारायणो नरः' इति नामधेयतया प्रतिपादनात्, "आपो नारायणोद्-भूतास् ता एवास्यायनं पुनः” इति व्यास-स्मृति-वाक्येन "आपो वै नर-सूनवः" इत्यादिषु नर-शब्दस्य नारायण-बोधकत्वस्य सुव्यक्तत्वाच् च नर इति नित्यस्य सर्व-नेतुः सर्वेश्वरस्य [श्री-]नामत्वात्, 'नर-संबन्धिनो नारा नरः स पुरुषोत्तमः । नयत्य् अखिल-विज्ञानं नाशयत्य् अखिलं तमः ॥ न रिष्यति च सर्वत्र नरस् तस्मात् सनातनः । नर-संबन्धिनः सर्वे चेतनाचेतनात्मकाः ॥ ईशितव्यतया नारा धार्य-पोष्यतया तथा । नियाम्यत्वेन सृज्यत्व-प्रवेश-भरणैस् तथा ॥ अयते निखिलान् नारान् व्याप्नोति क्रियया तथा । नाराश् चाप्य् अयनं तस्य तैस् तद्-भाव-निरूपणात् ॥ नाराणाम् अयनं वासस् ते च तस्यायनं सदा । परमा च गतिस् तेषां नाराणाम् आत्मनां सदा ॥ " [[P294]] इत्य् अहिर्बुध्न्यादि-कृत-निर्वचन-रीत्या 'नर-संबन्धि नारम्' नाम इति व्युत्पत्त्या सर्वेश्वरस्य स्वरूप-निरूपक-धर्माणां, निरूपित-स्वरूप-विशेषण-धर्माणां, व्यापाराणां, विग्रह-विशेषाणाम्, अन्येषां च त्रिविध-चेतनाचेतनानां सर्वेषां नार-शब्दार्थत्वे सति स्व-व्यतिरिक्तस्य सर्वस्याश्रयत्वादि-रूपेणावस्थिति-रूपस्य प्रकारस्य विवक्षितत्वात् स्वनिष्ठत्वादीनि प्रतिपाद्यन्ते ।

इत्थं व्यापन-भरण-नियमन-स्वाम्यादिभिः पृथग्-भूतस्य पुरुषोत्तमस्य तत्-संबन्धिनां च कुदृष्टि-कथित-स्वरूपैक्यादि-विषयक-श्रम-निवर्तनौपयिकं [[वैविध्यं|वैभवम्]], सर्व-शरीरित्व-सर्व-शब्द-वाच्यत्वादि-वैभवम् अत्र फलितम् । नर-शब्देन शोधक-वाक्यार्थः, नार-शब्देन "नराज् जातानि तत्त्वानि नाराणि” इत्य्-उक्तेः कारण-वाक्यार्थः, अयन-शब्देन तत्तद्-उपासन-वाक्यार्थाः सर्वे ऽप्य् अत्र प्रकाशिता भवन्ति ।

सुबालोपनिषत्-प्रभृतिषु सर्वान्तर्यामी सर्व-विध-बन्धुश् च सर्वेश्वरो नारायण-शब्देन देवतान्तर-व्यावृत्तः प्रतिपादितः । लोके विद्यमानाः सर्वे बन्धवो ऽपि भगवत्-संकल्पेन बन्धवो जाताः । "त्वम् एव माता च पिता त्वम् एव", "मम उपकारको मम पिता",[^294_1] "पिता त्वं माता त्वम्" इत्याद्युक्त-रीत्या निरुपाधिक-सर्व-विध-बन्धुर् [[एव|ईश्वर एव]] । " यस्य प्रसादे सकलाः प्रसीदेयुर् इमाः प्रजाः ", "प्रसन्नम् अभवत् तस्मै प्रसन्नाय चराचरम्", "प्रसन्ने देवदेवेशे' इति, [[P295]] इति चोक्तत्वात् तस्मिन् प्रसन्ने सति प्रतिकूला भवन्तः के ऽपि न सन्ति । अस्येश्वरस्य, “सुहृदं सर्व-भूतानाम्" इत्य्-उक्त आकारः स्वभाव-सिद्धः । आकारान्तरं चेतनगताज्ञातिलङ्घन-रूपोपाधि-निबन्धनम् । तद्-अपलाप-व्याजेन निवर्तेत ।

#### नारायण-शब्दोत्तर-चतुर्थी-विभक्त्य्-अर्थः

अस्मिन् नारायण-शब्दे चतुर्थ्या अग्रे वक्ष्यमाणानां वाक्यार्थानाम् अनुगुणतया तादर्थ्यादयः प्रदर्श्यन्ते । स्थूलानुसन्धाने इयं चतुर्थी नमः-शब्द-योग-निबन्धनापि स्वीकर्तुं युक्ता । तदास्याश् चतुर्थ्याः प्रयोजनातिशयो नास्ति । “षष्ठ-पञ्च-दशात् वर्णात् केवल-व्यञ्जनीकृतात् । उत्तरो मन्त्र-शेषस् तु शक्तिर् इत्यस्य कथ्यते ॥" इत्य्-उक्तत्वाद् अयं श्रीमन्त्रे फल-सिद्धि-हेतु-भूतः प्रदेशः । योजना-विशेषेषु फल-प्रार्थनाप्य् अत्रैव भवति । " अर्थात् प्रकरणात् लिङ्गात् औचित्यात् देश-कालतः । शब्दार्थाः प्रविभज्यन्ते, न शब्दाद् एव केवलात् ॥” इत्य्-उक्त-रीत्या एकस्य शब्दस्यैव प्रकरणाद्यानुगुण्येनार्थ-भेदाभ्युपगमः सर्व-सम्मतः । अतः "दीयमानार्थ-शेषित्वं संप्रदानत्वम् इष्यते" इत्याद्युक्त-रीतिकस्य पर-स्वत्वापादनस्यात्रायुक्तत्वे ऽपि, ईश्वरः स्वस्य शेष-भूतं वस्तु स्वयं यथा रक्षेत् तथासमर्पण-मात्रम् अभिप्रेत्य एषु व्यापक-मन्त्रेषु चतुर्थी संप्रदानार्थकत्वेनाहिर्बुध्न्यो व्याचख्यौ । “नीची-भावेन संद्योत्यम् आत्मनो यत् समर्पणम् । विष्ण्वादिषु चतुर्थी तत्-संप्रदानत्व-दर्शिनी ॥ नीची-भूतो ऽसाव् आत्मा यत् संरक्ष्यतयायते । तत् कस्मा इत्य् अपेक्षायाम् इतीर्यते ॥" इत्य् अस्मिन् वचने 'विष्ण्वादिषु' इत्य्-उक्तत्वात् नारायणादि-शब्देषु चतुर्थ्य् अपि व्याख्याता ।
[[P296]]

#### न-कारादीनां पूर्वाचार्य-संगृहीता अर्थाः

अस्मिन् श्रीमन्त्रे न-कारादीनां सप्तानाम् अक्षराणां प्रत्येकं मन्त्र-स्मृति-प्रोक्तान् अर्थान्,
> नायकत्वं च सर्वेषां नामनत्वं परे पदे । नाशकत्वं विरुद्धानां न-कारार्थः प्रकीर्तितः ॥  
> मङ्गलत्वं महत्त्वं च महनं च करोति यत् । आश्रितानां ततो ज्ञेयो म-कारार्थस् ततो बुधैः ॥  
> नास्तिक्य-हानिर् नित्यत्वं नेतृत्वं च हरेः पदे । नाकार-सेविनां नृणां मन्त्र-विद्भिः प्रकीर्तितः ॥  
> रञ्जनं भगवत्य् आशु राग-हानिस् ततो ऽन्यतः । राष्ट्र-त्राणादिकं चापि प्राप्यते रेफ-सेवया ॥  
> योगोद्योगः (योगो योग?) फलं चाशु य-कारात् प्राप्यते बुधैः । वर्णनं च तथा विष्णोर् वाणी-सिद्धिर् ण-कारतः ॥  
> यक्ष-राक्षस-वेताल-भूतादीनां भयाय यः । एवम् अक्षर-निर्वाहो मन्त्र-विद्भिः प्रकीर्तितः ॥

इत्यादिभिः केचिद् आचार्याः सञ्जगृहुः ॥

इत्थं पदानां व्याकरण-निरुक्तादि-सिद्ध-व्युत्पत्ति-परामर्शेन, पर-वादि-मूलक-दोषा यथा परिमार्ज्येरन् तथा विशदीकृतः श्रीमन्त्र-रूपो दर्पणः पर-स्वरूपादीन्, स्व-स्वरूपे दुर्ज्ञेयान् स्वाभावਾਂश् च सर्वान् सुव्यक्तं प्रदर्शयति ॥

#### मूल-मन्त्रानुसन्धेय-भगवद्-गुण-वर्ग-संग्रहः

एतस्य प्रतिपाद्य-देवता-भूतस्य प्राप्यस्य पर-स्वरूपस्यास्मिन् श्रीमन्त्रे शाब्दैर् अर्थैश् च प्रकारैः सह यथाप्रमाणम् अनुसन्धाने — रक्षकत्वं तस्य स्वभाव-सिद्धत्वं तस्य सर्व-विषयत्वं रक्ष्य-वस्तु-विशेषानुरूपाया रक्षाया नाना-प्रकारत्वं सर्वदा रक्षकत्वं सर्वत्र रक्षकत्वं सर्व-प्रकार-रक्षकत्वं स्वार्थ-रक्षकत्वम्, सर्व-रक्षकत्वापेक्षितं [[P297]] सर्वज्ञत्वं सर्व-शक्तित्वं स्वेच्छा-व्यतिरिक्त-निवार्यत्वम् अनतिक्रमणीय-रक्षण-संरम्भत्वं परम-कारुणिकत्वम् अवसर-प्रतीक्षत्वं व्याज-मात्र-सापेक्षत्वम् आश्रित-सुलभत्वं विश्वसनीयत्वं सापराघ-घटनाद्य्-अनुगुण-विशेषणवत्त्वं, शेषित्वं तस्य निरुपाधिकत्व-नित्यत्व-सर्व-विषयत्वानि, अनन्य-शेषित्वं गुण-कृत-शेषित्वं स-पत्नीक-शेषित्वं समाभ्यधिक-राहित्यम् आत्म-हविर्-उद्देश्यत्वम् अचिद्-बद्ध-मुक्त-नित्य-विलक्षणत्वं पर-शेषित्व-हेतुत्वम्, स्वतः-कर्तृत्वं शक्त्याधायकत्वं प्रेरकत्वम् अनन्य-प्रेर्यत्वम् अनुमन्तृत्वं कर्म-साक्षित्वं सह-कारित्वं प्रिय-प्रवर्तकत्वं हित-प्रवर्तकत्वं निरुपाधिक-नन्तव्यत्वं वशीकार्यत्वं सिद्धोपायत्वं साध्योपाय-हेतुत्वं श्रुति-स्मृति-रूपाज्ञावत्त्वं दण्ड-धरत्वं सर्व-समत्वम् आश्रित-पक्षपातित्वम् अविद्यादि-हेतुत्वम् अविद्याद्य्-अनर्हत्वम् आश्रिताविद्या-निवर्तकत्वम्, स्वरूपान्यथा-भाव-राहित्यं स्वभावान्यथा-भाव-राहित्यं सर्व-नेतृत्वं सर्व-जगद्-व्यापार-लीलत्वम्, सर्व-वेदान्त-प्रधान-प्रतिपाद्यत्वं सर्वोपादानत्वं सर्व-निमित्तत्वं सत्य-संकल्पत्वं सर्व-शरीरित्वं सर्व-शब्द-वाच्यत्वं सर्व-कर्म-समाराध्यत्वं सर्व-विध-बन्धुत्वं सर्व-व्यापकत्वं निरतिशय-सूक्ष्मत्वं सर्वाधारत्वं स्वनिष्ठत्वं, सत्यत्वं ज्ञानत्वम् अनन्तत्वम् आनन्दत्वम् अमलत्वं, निरूपित-स्वरूप-विशेषणानुक्तानन्त-गुणवत्त्वं नित्य-दिव्य-मङ्गल-विग्रहवत्त्वं पर-व्यूहाद्यर्चावतारवत्त्वं [[सत्यावतारत्वम्|स्वच्छन्दावतारत्वम्]] अजहत्-स्व-स्वभावत्वम् अप्राकृतावतारत्वम्, [[P298]] अकर्म-वश्यावतारत्वम् काल-नियमावतारत्वम् आश्रितार्थ-गुण-परिवाहावतारत्वं सर्वावस्थ-शुभाश्रयत्वं सर्वावस्थ-लक्ष्मी-सहचरत्वं दिव्य-भूषणायुध-महिषी-स्थान-परिजन-परिच्छद-द्वारपाल-पार्षदादिमत्त्वम्, स्थूल-शरीर-विश्लेषकत्वं विश्रम-स्थानत्वम् अनुग्रह-विशेषवत्त्वं ब्रह्म-नाडी-द्वार-प्रकाशकत्वं तत्-प्रवेशकत्वं ब्रह्म-रन्ध्रोत्क्रान्ति-हेतुत्वम् अर्चिराद्यातिवाहिक-नियोक्तृत्वं सूर्य-द्वारादि-नेतृत्वम् अण्डावरण-प्रकृति-मण्डलातिक्रम-हेतुत्वं विरजा-तीर-प्रापकत्वं सूक्ष्म-शरीर-विश्लेषकत्वम् अप्राकृत-देह-प्रद-दिव्याप्सरस्-सत्कारादि-प्रयोजकत्वं ब्रह्म-गन्धादि-प्रवेशकत्वं नित्य-मुक्त-सत्कार-विशेष-हेतुत्वं पर्यङ्काधिरोहण-पर्यन्तादरवत्त्वं परिपूर्णानुभव-हेतुत्वं करी-प्रधान-प्राप्यत्वं स-देह-विदेह-बहु-देह-कृत-सर्व-विध-कैङ्कर्य-प्रतिसंबन्धित्वम् अवाप्त-समस्त-कामत्वं निरतिशयानन्दवत्त्वं निरतिशय-भोग्यत्वं सर्वदानुकूल-स्वभावत्वम् अत्यन्त-तुल्य-भोग-प्रदत्वम् आश्रित-विश्लेषासहत्वम् अपुनरावृत्ति-हेतुत्वम् इत्य् एते प्रधानतया, अन्ये ऽप्य् एतद्-अनुबद्धतया, समुत्कर्षाः सर्वे ऽपि क्रमेणानुसन्धेयाः ॥
> संग्रहतः श्रीमान् गोप्ता शेषी समाधिक-दरिद्रः ।  
> शरणं सर्व-शरीरी प्राप्यः सेव्यश् च साधुभिर् भाव्यः ॥

#### मूल-मन्त्रानुसन्धेय-जीव-गुण-वर्ग-संग्रहः

इत्थं प्राप्यं परमात्मानं प्राप्नुवतो जीवात्मनः अनेन श्रीमन्त्रेणानुसन्धानावसरे -- श्रीमद्-रक्ष्यत्वम् अनन्य-रक्ष्यत्वं सर्वदा सर्व-प्रकार-रक्षकवत्त्वं सुशील-रक्षकवत्त्वं पुरुष-कारवत्त्वं महा-विश्वास-योगित्वं स-लक्ष्मीक-दासत्वं नित्य-दासत्वं निरुपाधिक-दासत्वम् अनन्यार्ह-दासत्वं, ज्ञानत्वम् आनन्दत्वम्, [[P299]] स्वयंप्रकाशत्वं स्वस्मैभासमानत्वम् अहं-शब्द-वाच्यत्वम् अणु-परिमाणत्वं सूक्ष्मत्वं छेदनाद्य्-अनर्हत्वं चतुर्विंशति-तत्त्व-विलक्षणत्वम् अमलत्वम् ईश्वराद्-अन्यत्वं, ज्ञातृत्वम् आनुकूल्यादि-योग्यत्वं परम-पुरुषार्थापेक्षार्हत्वं नियोग-योग्यत्वम् आनुकूल्यादि-योग्यत्वं कैङ्कर्य-योग्यत्वं सर्व-साक्षात्कार-योग्यत्वं निरतिशयानन्द-योग्यत्वम्, परापेक्ष-कर्तृत्वं सोपाधिक-स्वामित्वं भागवत-शेषत्वं भागवत-किङ्करत्वम्, अनन्योपायत्वम् अविद्यादिमत्त्वम् करणादि-सापेक्ष-ज्ञान-विकासवत्त्वं संसार-भयाक्रान्तत्वम्, अविद्यादि-निवृत्ति-सापेक्षत्वम् अकिञ्चनत्वम् ईश्वर-सौहार्दादिमत्त्वं सदाचार्य-प्राप्तिमत्त्वं साध्योपायानुष्ठानार्हत्वम् उपाय-निष्ठत्वम् महा-प्रभावत्वं, विशिष्ट-वेषेण सृष्टि-संहार-विषयत्वम् अक्षयत्वं स्वतो बहुत्वम् असंख्यातत्वम् ईश्वर-व्याप्यत्वम् ईश्वर-नियाम्यत्वम् ईश्वर-धार्यत्वम् एतद्-धर्म-नियम-निबन्धनम् ईश्वर-शरीरत्वम्, ईश्वर-लीलारस-हेतुत्वम् ईश्वर-भोगोपकरणार्हत्वं तद्-अधीन-गतित्वं तद्-अधीन-तत्-प्राप्तित्वम्, ऐश्वर्य-कैवल्य-निरपेक्षत्वं भगवत्-प्राप्त्य्-अर्थित्वं सर्वाविद्योन्मुक्तत्वम् आविर्भूत-स्वरूपत्वं सर्व-द्रष्टृत्वं सर्व-प्रकार-भगवद्-अनुभवैक-भोगत्वं निरतिशयानन्दवत्त्वं भगवद्-भोगार्थ-भोक्तृत्वम् ऐच्छिक-विग्रहादिमत्त्वम् इच्छा-विघात-रहितत्वम् ईश्वर-लक्षण-व्यतिरिक्त-परम-साम्यम् अशेष-कैङ्कर्यैकरतित्वम् अपुनरावृत्तिमत्त्वम् इत्य् एते प्रधानतया, अन्ये च प्रामाणिका अर्थाः सर्वे ऽप्य् एषु पदेषु क्रमेण शब्द-सामर्थ्याद् अर्थ-स्वभावाच् चानुसन्धेयाः ॥
> पदत्रये ऽत्र संक्षेपात् भाव्या अन्यार्ह-शेषता ।  
> अनन्योपायता स्वस्य तथानन्य-प्रयोजनार्थता ॥

[[P300]]

#### मूल-मन्त्रार्थानुसन्धान-प्रयोजनम्

इत्थं "सर्वम् अष्टाक्षरान्तस्थम्" इत्य्-उक्त-प्रकारे ऽस्मिन् श्रीमन्त्रे चिद्-अचिद्-ईश्वर-स्वरूपाणाम्, जीवानाम् अन्योन्य-भेदस्य, शेष-शेषि-भावादिभिर् निरुपाधिक-जीवेश्वर-भेदस्य, निखिल-जगन्-निमित्तोपादान-भूत-पर-देवता-विशेष-निर्धारणादीनां च सिद्धेः, एवम् अनुसंदधानैर् अधिष्ठिते ग्रामे वसताम् अपि — ईश्वरो नास्तीति, निर्विशेष इति, अत्यन्तोदासीन इति, प्रतिफलन-तुल्यैश्वर्य इति, कर्म-विशेष-सिद्धैश्वर्य इति, कदाचित् कर्मादि-परवश इति, तिस्रो मूर्तयः समा इति, त्रि-मूर्त्य्-ऐक्यम् इति, त्रि-मूर्त्य्-उत्तीर्णं पर-तत्त्वम् इति, ब्रह्मादिर् एक ईश्वर इति, स्वरूप-परिणामवान् इति, निमित्तोपादानैक्यम् अभ्युपगन्तुम् अयुक्तम् इति, जीवेश्वराव् एकात्मेति, उपाधि-सिद्ध-भेदौ इति, नित्य-भिन्नाभिन्नौ इति, जीवः कर्म-मात्राधीन-शेष-भाव इति, अनियत-शेष-भाव इति, जड इति, ज्ञान-मात्र-स्वरूप इति, नित्य-मुक्त इति, आरोपित-भोग इति, अकर्तेति, ईश्वर-निरपेक्ष-कर्तेति, आ-प्रलय-स्थायीति, आ-मोक्ष-स्थायीति, एक इति, स्वनिष्ठ इति, स्वरूपतः कार्य-भूत इति, कार्यत्व-प्रसङ्ग-रहित इति, कर्म-मात्रोपाय इति, मुक्त-दशायां पाषाण-कल्प इति, स्वात्मानन्द-मात्र-तृप्त इति, अत्यन्त-स्वतन्त्र इति, ईश्वरेण सह एकी-भूत इति, व्यापारादि-रहित इति, विभाग-अविभागादि-शक्तिमान् इति, आनन्द-तारतम्यवान् इति, व्यवस्थित-सालोक्यादि-भेदवान् इत्य् एवं-प्रकारेषु, अन्यान्य् एवं-विध-प्रकारवत्सु च बाह्य-कुदृष्टि-मतेषु केनापि व्यामोहो न जायेत ।

[[P301]]

इत्थम् एव रक्षकस्य श्रियः पत्युर् विषये विश्वास-मान्द्यं, रक्षकान्तरान्वेषणं, "त्वं मे अहं मे" इति विवाद-हेतुर् निरुपाधिकान्य-शेषत्व-भ्रमः, देवतान्तर-प्रावण्यम्, तद्-भक्त-संसर्गः, तद्-इतरासेव्य-सेवारुचिः, देहात्म-भ्रमादयः, स्वतन्त्रात्म-भ्रमादयः, स्वार्थ-परिग्रहः, भागवतापचारः, आकिञ्चन्य-विस्मृतिः, संसारानुवृत्ति-रुचिः, आत्म-नाशादि-भयम्, असद्-आचार-रुचिः, शत्रु-मित्रादि-विभाग-निरूपणम्, बान्धवान्तर-परिग्रहः, प्रयोजनान्तर-रुचिः, परम-प्रयोजन-वैमुख्यम्, अन्ये च स्व-निष्ठा-विरोधिनोंशा ईषद् अपि नानुवर्तेरन् ॥
> इह निज-पक्ष-विरुद्धैर् ईदृश-निष्ठा-विरोधिभिश् चान्यैः ।  
> द्वि-चतुष्क-सार-वेदी गङ्गा-ह्रद इव न गच्छति क्षोभम् ॥

#### श्रीमन्त्रे दश-विध-योजना-निरूपणम्

अस्मिन् श्रीमन्त्रे वाक्य-वाक्यार्थयोः स्थिति-प्रकारः कथम् इति चेत् - इमम् एक-वाक्यम् इति, वाक्य-द्वयम् इति, वाक्य-त्रयम् इति च तत्तत्-संप्रदायतो ऽनुसंदधते । एवं वाक्यार्थम् अपि बहु-प्रकारं विभज्यानुसंदधते । एक-वाक्य-रूपत्वे, "तस्य वाचकः प्रणवः” इत्याद्युक्त-रीत्या प्रणव-प्रतिपाद्य-स्वभाव-विशिष्टाय नारायणाय नम इत्य् अन्वयः । अस्मिन् प्रणवे स्वतो नाम-भावाभावे सति, "अव्यक्तार्थतयोङ्कारः केवलं नैव साधकः" इति शाण्डिल्याद्युक्त-प्रक्रियया व्यापकमन्त्रेषु नामान्तरं व्यक्त्यर्थम् । अयं योजना-विशेषो ऽहिर्बुध्न्याद्युक्त-स्थूलानुसन्धान-प्रकार-परामर्श उपाय-परः । एवं सत्य् अपि स्वरूप-पुरुषार्थाव् अप्य् अन्तर्गतौ । "बद्धाञ्जलि-पुटा हृष्टा नम इत्य् एव वादिनः " [[P302]] इत्यादि कं दृष्ट्वा प्राप्यान्तर्गत-शेष-वृत्ति-परत्वेनाप्य् अनुसंदधते । अयं वृत्ति-विशेषो ऽपि स्वरूपानुसन्धान-पूर्वकः । इदम् अपि कृतोपायानाम् एतावद्-रस(स्वादनौपयिकावस्थायाम्) उपजीव्यम् ।

एतयोर् द्वयोर् अनुसन्धानयोः प्रतिष्ठितत्वाय स्वरूप-विवेक आवश्यकः । तद्-अर्थं वाक्य-द्वय-रूपेणानुसन्धाने, अकार-नारायण-शब्द-वाच्य-सर्व-रक्षकत्व-सर्वाधारत्वादि-विशिष्टस्यैवाहं निरुपाधिकानन्यार्ह-शेष-भूतो ऽस्मि ; न मम स्व-भूतो ऽस्मि, किम् अपि प्रति निरुपाधिक-स्वामी अपि नास्मि, निरपेक्ष-स्वतन्त्रो ऽपि नास्मीत्य् उक्तं भवति ॥ अकार-नारायण-शब्दयोर् उभयोर् अपि भगवन्-नामत्वात् पुनरुक्तिः किं न भवतीति चेत् — तदा न व्युत्पत्ति-विशेष-सिद्धार्थ-विशेष-विवक्षणेन एकं विशेषणं भवति । अकार-वाच्याय नारायणायेति च पुनरुक्तिः सुपरिहरा, भगवच्-छब्दो नामधेयं सन्न् अपि वासुदेवादिशब्द-समानाधिकरणः स्थितः किल । सर्व-बीजाक्षर-वाच्यं सर्व-कारणं किं देवतान्तरम् इति शङ्कानवकाशाय नारायण इति विशेषण-करणाद् अपि स-प्रयोजनम् । मन्त्राणां पद-क्रमो ऽध्ययन-नियतः, अन्वयो ऽर्थानुगुणो भवति । इत्थं वाक्य-द्वय-रूपत्वे श्रीमन्त्रः कृत्स्नो ऽपि स्वरूप-परः । इमां स्वरूप-पर-योजनाम् अभिप्रेत्य श्रीमन्त्रे जनित्वा द्वये वृद्धिमान् भूत्वा द्वयैक-निष्ठो भवेति पूर्वे ऽनुजगृहुः । जननं नाम स्वरूप-ज्ञानस्य जननात्, "तदाहं न जातो ऽस्मि, जननात् परं न विस्मृतवान् अस्मि"[^302_1] इत्य्-उक्त-प्राक्तनावस्थानि- [[P303]] वृत्तिः । सा च स्वेच्छयानन्य-शेषत्वानन्याधीनत्व-तन्-मूलकानन्य-प्रयोजनत्वानन्य-शरणत्व-शालिता । वृद्धिर् नाम अधिकारि-विशेषानुरूप-कर्तव्य-विशेष-विषय-ज्ञान-विशेषेण उपाय-परिग्रह-करणम् । द्वयैक-निष्ठत्वं नाम-द्वयानुसन्धानेनोपायान्तरे प्रयोजनान्तरे च संबन्ध-च्छेदेन एतत्-प्रतिपादिते उपाये प्रयोजने च प्रतिष्ठितत्वम् । इत्थं श्रीमन्त्रो द्वयं च स्वरूपोपाय-पुरुषार्थान् प्रदर्शयतः ।

अस्यां वाक्य-द्वय-रूपायां योजनायां श्रीमन्त्रः कृत्स्नः स-परिकरात्म-समर्पण-पर इत्य् अप्य् अनुसंदधते । तदा प्रणवे मकारः प्रथमान्त एव भवति । हविस्-समर्पण-न्यायेन निरुपाधिकम् आत्म-हविर् निरुपाधिक-देवतायै अकार-वाच्याय नारायणायैव भरत्वेन समर्पितम् इति फलितम् । इत्थं निरुपाधिके आत्म-यागे -- "न मम" इति स्वेन सह स्वस्य संबन्धं व्यवच्छिद्य "मम भरो नास्मि" इति कथितं भवति । " इदम् इन्द्राय न मम" इतिवत् अत्रापि पर-संबन्ध-विधौ स्व-संबन्ध-निषेधे च प्रवृत्तत्वात् वाक्य-द्वयं स-प्रयोजनम् । इदं नमः समर्पणे ऽपि पर-निरपेक्ष-कर्तृत्वादीनां निषेधे तत्-परं वा । नान्यस्य कस्यचिद् भरः, न ममापि भरः' इति वाक्य-द्वयाभिप्रायकं वा । 'श्रीमन्त्र आत्म-निवेदन-परः' इत्य् एतम् अर्थं नित्ये, "मूल-मन्त्रेण स्वात्मानं देवाय निवेद्य" इत्य् अनुजग्राह । इत्थं वैकुण्ठ-गद्ये ऽपि, “श्रीमता मूल-मन्त्रेण, माम् ऐकान्तिक-आत्यन्तिक-परिचर्या-करणाय परिगृह्णीष्वेति याचमानः प्रणम्यात्मानं भगवते निवेदयेत् " इति मर्यो दर्शितः ।
[[P304]]
प्रति-वाक्यम् एकं प्रार्थना-पदम् अध्याहृत्य श्रीमन्तं कृत्स्नम् अपि द्वये उत्तर-खण्डवत् इष्ट-प्राप्त्य्-अनिष्ट-निवृत्ति-रूप-पुरुषार्थ-प्रार्थना-परत्वेनाप्य् अनुसन्दधते । तदापि स्वरूपानुसन्धानम् अत्रान्तर्गतम् । स्वरूप-मात्र-परत्वे ऽपि पुरुषार्थ-विशेषः सूचितः । तस्योपायः प्रार्थना च तत्तत्-प्रमाण-वशात् सिध्यतः ।

‘एतन्-मन्त्रोत्पाद्य-शेषत्व-ज्ञानादीनां पूर्वम् अप्राप्तत्वात् अयं मन्त्रः कृत्स्नो ऽपि प्राप्य-परः' इति वचो ऽन्य-परम् । कथम् इति चेत् -- प्राप्य-परम् इत्य् एतस्य प्राप्य-प्रतिपादकम् इति नार्थः । शब्दोत्पाद्यं ज्ञानं शब्दस्य प्रतिपाद्यं न भवति किल ।

अथ श्रीमन्त्रस्य वाक्य-त्रय-रूपत्वे स्वरूप-पुरुषार्थयोः शाब्दत्वे उपायस्यार्थता वा, स्वरूपोपाययोः शाब्दत्वे पुरुषार्थस्यार्थता वा, उपाय-पुरुषार्थयोः शाब्दत्वे स्वरूपस्यार्थता वा, स्वरूपोपाय-पुरुषार्थानां क्रमेण शाब्दता वा भवति । कथम् इति चेत्—

"अकारार्थायैव स्वम् अहम् अथ मां न, निवहा नराणां नित्यानाम् अयनम् इति नारायण-पदम् । यम् आह, अस्मै कालं सकलम् अपि सर्वत्र सकलास्व् अवस्थास्व् आविः-स्युर् मम सहज-कैङ्कर्य-विधयः ॥" इत्य्-उक्त-रीत्या प्रणव-नमसी स्वरूपं शोधयतः । तृतीय-पदं प्रणयोक्तं तादर्थ्यं पुरस्कृत्य अध्याहृतेन क्रिया-पदेन संबध्य पुरुषार्थ-प्रार्थनार्थम् । तदा अनिष्ट-निवृत्ति-प्रार्थनार्थ-स्वभावेन सिध्यति । द्वये, “भवांस् तु सह वैदेह्या " इत्यादिषु चोक्त-रीत्या कैङ्कर्य-प्रतिसंबन्धिनः स-पत्नीकत्वाद् अत्रापि स-पत्नीकाय नारायणाय भवेयम् इत्य् उक्तं भवति । नारायणायेत्य् अस्य क्रियापेक्षायाः [[P305]] सत्त्वाद् औचित्यात् भवेयम् इति पदम् एकम् अध्याहार्यम् । "अप्रच्युति-कैङ्कर्यं वाञ्छामो वयम्”[^305_1] इति, "शेषं मां दासं कर्तुं कृपां कुरु"[^305_2] इति, "नित्य-किङ्करतां प्रार्थये" इति, "नित्य-किंकरो भवानि” इति चेमां प्रार्थनां प्रयुयुजिरे किल । तादर्थ्यस्य नित्य-सिद्धत्वेनानाशास्यत्वात्, अस्य च संबन्ध-स्वरूपस्य प्रणवे प्रतिपादनाच् च, एतत्-फल-भूतम्, "समुद्रे गोष्पदम् अस्ति" इतिवत् पुरुषार्थान्तराणि सर्वाणि गर्भी-कुर्वत् परिपूर्ण-ब्रह्मानुभव-परीवाह-रूपं कैङ्कर्यम्, “अवधि-शून्यं कालं सर्वम्"[^305_3] इत्यत्रोक्त-रीत्या अत्रापेक्ष्यते ॥
> अत्र स्व-लाभापेक्षापि स्वामि-लाभावसायिनी ।  
> स्वामि-प्रयोजनापेक्षाप्य् अतः स्वानन्द-हेतुका ॥

त्वत्-सुख-वर्धकं कैङ्कर्यम् अहं लभेयेत्य् उक्तौ, मां दासं कृत्वा त्वया सुखिना भाव्यम् इत्य् उक्तौ च उभयोः प्रयोजनं सिद्धम् । " त्रैगुण्यं षड्-गुणाढ्यं च द्विधान्नं परिकीर्तितम् । त्रैगुण्यम् अन्नं बद्धानाम् इतरेषाम् अथेतरत् ॥” इत्य्-उक्तं षड्-गुणाढ्यम् अन्नं नाम भगवद्-गुणानुभवः; तन्-निबन्धना भोग्यतम-कैङ्कर्य-विशेषा वा । "भोग-मात्र-साम्य-लिङ्गाच् च" इत्य्-उक्त-रीत्या मुक्त-दशायां परम-साम्यं भोगे ज्ञाने चे (चैवे)ति तदापि स्वरूपानुबन्धिनः [[P306]] शेषत्वस्य तत्-फलस्य कैङ्कर्यस्य च न विरोधः । मुमुक्षु-दशायां मुक्त-दशायां च जायमानो ऽहं-ग्रहः शरीरात्म-भावाद् इति भाष्यादिषु समर्थितत्वाद् अयम् अहं-ग्रहः पारार्थ्य-काष्ठा-मूलकतया प्राप्तः किल ।

इत्थं मुक्त-दशायाम् उपनमत् कैङ्कर्यं स्वतः प्राप्तं द्वन्द्व-रहितं निरन्तरम् अनवच्छिन्न-रसं च भवति । मुमुक्षु-दशायां स्वयं-प्रयोजन-भावेन क्रियमाणं कैङ्कर्यं सुकृत-विशेषोपाधिकं द्वन्द्व-तितिक्षा-युक्तं निद्रादिभिर् अन्तरितम् अवच्छिन्न-रसं च भवति । अत्रानेन क्रियमाणेषु कैङ्कर्य-व्यतिरिक्तेषु व्यापारेषु भगवद्-आज्ञाननुगुणाः सर्वे ऽपि यत्-किञ्चिद् एकं प्रतिकूल-फलं ददति । भगवद्-अनुज्ञातेषु काम्येषु स्वर्ग-पश्वाद्य्-अर्थानि सर्वाण्य् अपि अनेक-दोष-दुष्टानुकूलाभासान् प्रदाय तन्-मुखेन बाधकानि भवन्ति । अतो मुमुक्षुणा, "त्रैवर्गिकांस् त्यजेत् धर्मान्" इत्य्-उक्त-रीत्या प्रयोजनान्तर-हेतून् परित्यज्य भक्ति-तत्त्व-ज्ञाने भगवद्-भागवत-समृद्धिं चोद्दिश्य क्रियमाणाः काम्या भगवद्-धर्माः साधन-भावेनानुष्ठितत्वे ऽपि बन्धकत्वाभावाद् उचित-कैङ्कर्य-कोटौ निविष्टा भवन्ति ।

प्रणवोक्तस्य भगवच्-छेषत्वस्य नमसि औचित्य-रूपात्यन्त-पारतन्त्र्य-पारार्थ्य-बलात् यथाप्रमाणं तदीय-पर्यन्ततयावस्थितत्वात् "नारायणाय” इत्य् अत्रापेक्ष्यमाणं भगवत्-कैङ्कर्यम् अपि तदीय-पर्यन्तम् । "मम मद्-भक्त-भक्तेषु प्रीतिर् अभ्यधिका भवेत् । तस्मान् मद्-भक्त-भक्ताश् च पूजनीया विशेषतः ॥", "तस्माद् विष्णु-प्रसादाय वैष्णवान् परितोषयेत् । प्रसाद-सुमुखो विष्णुस् तेनैव स्यान् न संशयः ॥ ” इत्यादिष्व् अयम् अर्थः सिद्धः ।
[[P307]]
“सर्वं पर-वशं दुःखम्" इत्यादीनि स्वस्याप्राप्तं क्षुद्र-विषये कर्म-मूलकतया जायमानं पारवश्यं दुःख-कारणम् इति प्रतिपादयन्ति । भगवद्-भागवत-विषये पारतन्त्र्यम् आत्माभिमानानुगुण-पुरुषार्थ-व्यवस्थया निरतिशय-प्रीति-कारणं भवति । अत्र तदीया इत्य् अनेन तदीयत्व-व्यवसाय-रसवन्तो विश्यन्ते ।

नार-विशिष्ट-नारायणम् उद्दिश्य कैङ्कर्ये ऽपेक्षिते सति विशेषणी-भूतानि नाराण्य् अप्य् उद्दिश्य कैङ्कर्यम् अपेक्षितं भवतीत्य् अर्थस्य न्याय-सिद्धत्वात् अत्र तदीय-कैङ्कर्यं सिध्यतीति केचिद् आचक्षते । इत्थं विशेषणत्वस्यैव प्रयोजकत्वे नार-शब्दार्थत्वेनात्र विवक्षितानि ब्रह्मादि-देवतान्तराणि, द्वेषिणः पश्वादीन् प्रति कैङ्कर्यापेक्षा कृता प्रसज्येत । नरपतिम् उद्दिश्य कैङ्कर्यम् अपेक्षितवान् इत्य् उक्तौ यथा नरान् उद्दिश्य कैङ्कर्यम् अपेक्षितं न भवति, तथात्रापि न्याय-मात्रेण नाराण्य् उद्दिश्य कैङ्कर्यापेक्षा न सिध्येत् । अतः प्रमाण-मुखेन स्वाम्य्-अभिमत-करणम् अपेक्षते इत्य् अतः तत्-प्रियतम-भूतान् शेषत्व-ज्ञानवतो ऽनन्य-प्रयोजनान् उद्दिश्य कैङ्कर्यम् अपेक्षितं भवतीत्य् एतावद् एव । अनुभाव्यतायां नार-शब्दार्थः सर्वो ऽपि प्रविष्ट इत्य् एतद् अपि प्रमाण-बलात् प्राप्तम् इत्य् एव ।

इत्थं श्रीमन्त्रे वाक्य-त्रये वाक्य-द्वयं स्वरूप-परतया एकं वाक्यं पुरुषार्थ-प्रार्थना-परतया च योजितम् ।

अथ एवम्भावेन प्रणवः स्वरूप-परः, नमसि अनिष्ट-निवृत्ति-प्रार्थना, अनिष्ट-निवृत्तौ जातायां जायमानः पुरुषार्थः “नारायणाय स्याम्” इति प्रार्थ्यत इति वा भवतु ।
[[P308]]
अस्य नमसो ऽपीत्थं द्वये नमस इव, विरोधि-निवृत्ति-प्रार्थनायां तात्पर्यम् इति योजना-विशेषः, “प्रणवोदित-तच्-छेष-भावो ऽहं निज-कर्मभिः । अहंकार-ममत्वाभ्याम् अभिभूतो ऽप्य् अतः परम् ॥ तच्-छेषत्वानुसन्धान-पूर्वं तच्-छेष-वृत्तिकः । भूयासम् इत्य् अमुं भावं व्यनक्ति नम इत्य् अदः ॥ " इति भट्टार्याणां नित्ये प्रदर्शितः । अतः 'अहं न मम स्याम्' इति वा, 'न मम किञ्चित् स्यात्' इति वा वाक्यान्वयात्, अनेन "अस्य जीवात्मनो ऽनाद्य्-अविद्या-संचित-पुण्य-पाप-रूप-कर्म-प्रवाह-हेतुक-ब्रह्मादि-सुर-नर-तिर्यक्-स्थावरात्मक-चतुर्-विध-देह-प्रवेश-कृत-तत्तद्-आत्माभिमान-जनितावर्जनीय-भव-भय-विध्वंसनाय" इति, "मिथ्या-भूतं ज्ञानं दुष्टाचरणं मलिन-शरीरम्"[^308_1] इति चोक्तम् अविद्या-कर्म-तद्-उभय-वासना-रुचि-प्रकृति-संबन्धादि-रूपं सर्वम् अनिष्टम् अत्यन्तं निवृत्तं भवत्व् इति अपेक्षितं भवतीति सिद्धम् ।

इत्थम् अनिष्ट-निवृत्तौ प्रार्थितायां सत्यम् इष्ट-प्राप्तिर् अपि किम् अपेक्षणीया ? " संपद्याविर्भावः स्वेन शब्दात्" इति, "यथा न क्रियते ज्योत्स्ना मल-प्रक्षालनान् मणेः । दोष-प्रहाणान् न ज्ञानम् आत्मनः क्रियते तथा ॥ यथोदपान-करणात् क्रियते न जलान्तरम् । सद् एव नीयते व्यक्तिम् असतः संभवः कुतः ॥ तथा हेय-गुण-ध्वंसाद् अवबोधादयो गुणाः । प्रकाश्यन्ते न जन्यन्ते नित्या एवात्मनो हि ते ॥” इति चोक्त-रीत्येष्ट-प्राप्तिः किं स्वत एव न सिध्येद् इति चेत् —
> स्वतः स्वार्हं यथा भागं पुत्रः पितुर् अपेक्षते ।  
> सापराधास् तथा दासः कैङ्कर्यं परमात्मनः ॥
[[P309]]
स्वापराधात् स्वतः प्राप्तं हित्वा वर्तमानेनानेन, 'मद्-भागो मया लब्धव्यः ; तद्-अर्थं मदीयम् अपराधं कृपया क्षमस्व' इत्य् अपेक्षणे विरोधो नास्ति । अनेन, प्रतिबन्धक-निवृत्तौ माणिक्ये तेजः, “इच्छात एव तव विश्व-पदार्थ-सत्ता" इत्य्-उक्त-रीत्या नियतयेश्वरेच्छया यथा प्रसरति-तथात्रापि स्वाभाविका ज्ञान-विकासादयः सहज-कारुण्य-रूपयेश्वरेच्छयोपनमन्तीत्य् एतत् प्रतीयते ।

अथापि भावान्तराभाव-पक्षे सर्वानिष्ट-निवृत्ताव् एवेष्ट-प्राप्ति-रूपायां सत्यां पार्थक्येनोक्तौ पुनरुक्तिः किं न भवति ? " अविद्या-निवृत्तिर् एव हि मोक्षः " इति भाष्य-कारः किं नानुगृहीतवान् इति चेत्—
> एकम् एव स्वरूपेण परेण च निरूपितम् ।  
> इष्ट-प्राप्तिर् अनिष्टस्य निवृत्तिश् चेति कीर्त्यते ॥

एकम् एव स्वरूपेण प्रतियोगिना च निरूपितं सत् प्रयोजन-विशेषाभिसन्धिना पृथङ् निर्देष्टुं युज्यते । संसार-दशायां काचित् प्रतिकूल-निवृत्तिः प्रतिकूलान्तर-रूपा, अनुकूल-प्रतिकूलोभय-निवृत्ति-रूपा च भवति । अत्र सर्व-प्रतिकूल-निवृत्ति-भावात् अग्रे कृत्स्नम् अनुकूलम् एव भवति । अतः पूर्वावस्थाया अनिष्टतमत्वं केवलानुकूल-रूपाया उत्तरावस्थाया इष्टतमत्वं च प्रकाशयितुम् आदरातिशयात् पृथग् अपेक्षा क्रियते ।
[[P310]]
भगवन्-निग्रहादि-निवृत्तेर् जीव-गत-ज्ञान-विकासादेश् च भिन्नत्वात् पृथग् अपेक्ष्यत इति च भवतु । ज्ञान-संकोचादि-हेतु-भूत-भगवन्-निग्रहादि-निवृत्तिः, निग्रह-फल-भूत-ज्ञान-संकोचादि-निवृत्ति-रूपा ज्ञान-विकास-कैङ्कर्यादयश् च भिन्ना इति पृथग्-अपेक्षणे न दोषः किल । सर्वानिष्ट-निवृत्तौ जातायां पाषाण-कल्पत्वादि-मतान्तर-शङ्काया अपसारणार्थम्, भगवत्-प्राप्तौ इन्द्रादि-प्राप्ताव् इव दुःख-संबन्धो नास्तीति प्रत्यायने तात्पर्याच् च पृथग्-उक्तिर् इति च भाव्यम् ।

इत्थं स्वरूपस्य पुरुषार्थ-प्रार्थनस्य च शाब्दत्वे अस्य पुरुषार्थस्य साधनत्वेन शास्त्र-विहितः साध्योपायो ऽपि भर-न्यास-पर्यन्ततया, अकिञ्चनस्यानिष्ट-निवृत्तिं प्रतिपादयति नमसि आर्थत्वेनानुसन्धेयः । अस्याः पुरुषार्थ-प्रार्थनाया इच्छा-मात्र-रूपत्वातिरेकेण गोप्तृत्व-वरण-रूपत्वात् शेषम् उपलक्षितम् इति वास्तु । तदा श्रीमन्त्रः स्वरूपोपाय-प्रधानो भवति । अयन-शब्दे करण-व्युत्पत्त्येश्वरस्योपायत्वं सिध्यति ।
> केचित् तु चरम-श्लोके ये चोक्त-क्रमाद् इह ।  
> भर-न्यास-परं तारं शेषं फल-परं विदुः ॥

अस्मिन् श्रीमन्त्रे स्वरूपोपाय-पुरुषार्थास् त्रयो ऽपि क्रमेण शाब्दाः । तदा प्रणवः स्वरूप-परः ; नमः-शब्द उपाय-परः; शेषः पुरुषार्थ-प्रार्थना-परः । एषां त्रयाणां विस्तारः सर्वो ऽपि अध्यात्म-शास्त्रे विशदं बुध्वा अत्रानुसन्धेयः । अस्या योजनाया वेदान्त-शास्त्रस्थ-तत्त्वोपाय- [[P311]] पुरुषार्थ-निरूपण-क्रमेण सह सादृश्यम् अस्ति । कथम् इति चेत् — आद्याध्याय-द्वयेन परावर-तत्त्वानि विशदं प्रतिपाद्य तृतीयेनाधिकार-सहितम् उपायम् उक्त्वा चतुर्थेन फलं प्रतिपाद्य किल शारीरक-शास्त्रं परिसमाप्तं भवति । तत्र आद्याध्याय-द्वयोक्तं परावर-तत्त्व-स्वरूपं चतुर्थाध्यायोक्तं फलं च स्वतन्त्र-प्रपत्ति-निष्ठस्यापि तुल्यम् । तृतीयाध्याये वैराग्य-पादे उभय-लिङ्ग-पादे चोक्ते संसार-दोषः शरण्य-गत-प्रत्यनीक-कल्याणैकतानत्वं च मुमुक्षुणा अनेनावश्यं ज्ञातव्ये । तृतीय-पादे उपाय-तयोक्तान् उपासन-भेदान् तद्-अधिकारिणो ऽनुष्ठातुम् अर्हन्ति । अकिञ्चनो ऽधिकारी स्वस्य तद्-दौर्लभ्यं दृष्ट्वा, “नाना शब्दादि-भेदात् ", " विकल्पो ऽविशिष्ट-फलत्वात्" इत्य्-अधिकरणोक्त-न्यायेन विद्यान्तर-व्यावृत्तम्, तत्-प्रदेय-मोक्ष-प्रदाने निरपेक्षं च न्यासम् एवादर्तुम् अर्हति । चतुर्थ-पादोक्तान् वर्णाश्रम-धर्मान् उपासन-निष्ठः "सह-कारित्वेन च" इत्य्-उक्त-रीत्या विद्या-परिकरत्वेनानुतिष्ठेत् । स्वतन्त्र-प्रपत्ति-निष्ठः, "विहितत्वाच् चाश्रम-कर्मापि” इत्य्-उक्त-रीत्या भगवद्-आज्ञा-सिद्धत्व-धिया स्वयं-प्रयोजनत्वेनानुतिष्ठेत् । एवं सति शारीरकोक्ताः स्वरूपोपाय-पुरुषार्थाः सर्वे ऽपि श्रीमद्-अष्टाक्षरान्तस्थाः ।

अत्रार्थ-पञ्चकादीनाम् अन्तर्भाव-प्रकारान् सर्वान् अधस्ताद् अवोचाम ।

इत्थं श्रीमन्त्र एक-वाक्य-रूपत्वे (1) उपाय-पर इति, (2) वृत्ति-पर इति, वाक्य-द्वय-रूपत्वे (3) स्वरूप-पर इति, (4) अन्वय-व्यतिरेक-मुखेन समर्पण-पर इति, (5) पुरुषार्थ-प्रार्थना-पर इति, [[P312]] वाक्य-त्रय-रूपत्वे (6) प्रथम-पद-द्वयं स्वरूप-परम् अग्रिम-पदं पुरुषार्थ-प्रार्थना-परम् इति, (7) प्रणवः स्वरूप-परो ऽग्रिम-पद-द्वयम् अनिष्ट-निवृत्तीष्ट-प्राप्ति-प्रार्थना-परम् इति, (8) अनया रीत्या प्रथम-पदं स्वरूप-परम् अग्रिम-पद-द्वयम् उपाय-परम् इति, (9) प्रथम-पदं समर्पण-परम् अग्रिम-पद-द्वयं फल-प्रार्थना-परम् इति, (10) पद-त्रयं क्रमेण तत्त्वोपाय-पुरुषार्थ-प्रार्थना-परम् इति च अनन्तार्थ-गर्भे ऽस्मिन् श्रीमन्त्रे वाक्यार्थं दशधा यथा-संप्रदायम् अनुसंदधते ॥ इत्थं केषाञ्चित् प्राधान्येनानुसंघाने ऽप्य् अन्ये संभाविता अप्य् अर्था भवितुम् अर्हन्ति ॥
> तद् एवं पद-वाक्यार्थैस् तत्त्व-विद्-गुरु-दर्शितैः ।  
> तत्तत्-कुदृष्टि-कथितं निरस्तं योजनान्तरम् ॥

#### मूल-मन्त्रार्थानुसन्धान-निष्ठ-प्रभावः

अस्मिन् श्रीमन्त्रे बाह्य-कुदृष्टि-मताक्षोभ्य-विशद-ज्ञानवन्तम्, “प्रज्ञा-प्रासादम् आरुह्य ह्य् अशोच्यः शोचतो जनान् । भूमि-स्थान् इव शैलस्थः प्राज्ञः प्रपश्यति ॥” इति वर्णयति । " ज्ञानेन हीनः पशुभिः समानः " इत्य्-उक्तं ज्ञानम् अपि अयं प्रबोध एव । इत्थं प्रबोधवान्, "न प्रहृष्यति संमाने नावमाने ऽनुतप्यते । गङ्गा-ह्रद इवाक्षोभ्यो यः स पण्डित उच्यते ॥ " इत्य्-उक्त-रीत्या मानावमानयोर् न क्षुभ्येत् । अस्मिन् श्रीमन्त्रे यथार्थ-ज्ञानं निष्ठां च वहन्तम् आद्रियमाणे देशे, "यत्राष्टाक्षर-संसिद्धो महा-भागो महीयते । न तत्र संचरिष्यन्ति व्याधि-दुर्भिक्ष-तस्कराः ॥" इत्य्-उक्त-रीत्या कश्चिद् अपि दोषो नोपनमेत् । अनेन श्लोकेन, "रागादि-रोगान् (दोषान्) [[P313]] सततनुषक्तान् अशेष-काय-प्रसृतान् अशेषान् । औत्सुक्य-मोह-अरति-दान् जघान यो ऽपूर्व-वैद्याय नमो ऽस्तु तस्मै ॥" इत्य् आयुर्वेद-विद्भिः प्रधान-व्याधित्वेनोपात्ता रागादयः, 'सतां श्रीः' इत्याम्नाताया ज्ञान-संपत्तेः संकोचः, बाह्य-तस्करासाध्यात्मापहारादि-कर्तारो महा-तस्कर-भूता अहंकारादयश् च न संचरेयुर् इति सिद्धम् ॥

#### व्यापकमन्त्रान्तरार्थानां नारायण-शब्दार्थैक-देशत्वम्

अस्मिन् श्रीमन्त्रे निर्णीतो ऽर्थ एव विष्णु-वासुदेव-शब्द-विशिष्टयोर् व्यापक-मन्त्रान्तरयोर् अप्य् अर्थः । “व्याप्ति-कान्ति-प्रवेशेच्छास् तत्तद्-धातु-निबन्धनाः । परत्वे ऽभ्यधिका विष्णोर् देवस्य परमात्मनः ॥" इत्य् अहिर्बुध्न्यादि-निरुक्त-रीत्या “विप्लृ व्याप्तौ”, “वश कान्तौ”, “विश प्रवेशने”, “इषु इच्छायाम्" इति धातु-निष्पन्न-विष्णु-शब्दोक्ता अर्थाः, वासुदेव-शब्दे ऽपि "वसति वासयति" इति, “दीव्यति" इति च प्रतीताः सर्व-व्यापकत्वं तद्-गत-दोष-रहितत्वं क्रीडा-विजिगीषादिमत्त्वम् इत्य् एते आकाराश् च सर्वे ऽपि नारायण-शब्दार्थस्यैक-देशाः ॥

#### अष्टाक्षर-प्रभावः

“ऋचो यजूंषि सामानि तथैवाथर्वणानि च । सर्वम् अष्टाक्षरन्तस्थं यच् चान्यद् अपि वाङ्मयम् ॥" इत्य्-उक्तत्वाद् अयं श्रीमद्-अष्टाक्षर एव मुमुक्षूणां तत्त्व-हितानुबन्धि-सर्वापेक्षित-प्रकाशकः । "ऋचो यजूंषि सामानि यो ऽधीते ऽसकृद् अञ्जसा । सकृद्-अष्टाक्षरं जप्त्वा स तस्य फलम् अश्नुते ॥" इत्य्-उक्तेर् अस्य सकृद्-उच्चारणं सर्व-वेद-जप-तुल्यम् । “यस्य यावांश् च विश्वासस् तस्य सिद्धिश् च तावती । एतावान् इति नैतस्य [[P314]] प्रभावः परिमीयते ॥" इत्य्-उक्तेः स्व-स्व-विश्वास-तारतम्यानुरोधेन सिद्धि-तारतम्य-भावे ऽपि महा-विश्वासवत्सु अयं श्रीमन्त्रो ऽनवच्छिन्न-प्रभावो वर्तते । अस्मिन् लोके, 'अमुकेन न परिमीयते' इत्य् अविशेषणात् "नर-नारायण-रूपो लोके धर्मं [पर-मन्त्र-रूप] शास्त्रम्, यथा न संकुचेत् तथा विस्तारयिता"[^314_1] इत्य्-उक्त-रीत्या अस्य श्रीमन्त्रस्य प्रवर्तक-भूतः प्रतिपाद्य-भूतश् च स्वतः सर्वज्ञो नारायणो ऽपि एतत्-प्रभावं परिच्छेदायोग्यतया जानातीत्य् एतावद् एव । एतस्य मन्त्रस्य द्रष्टुर् देवता-भूतस्य च (भगवतः) सन्निधौ एनं सार्थं प्राप्तवान् श्रीपरकाल-सूरिर् अपि ब्राह्मण-धन-भूतस्य वेदस्यान्ते स्थिते मन्त्रे (भगवन्तं मन्त्रेण विस्मरन् सदानुभवेच् चेत्, उज्जीवनं भवति"[^314_2] इत्य् अनुजग्राह ।

#### गाथा

'अष्ट-महा-मूर्तिम् अष्ट-नेत्रम् अष्ट-दिशः अष्ट-पालान् अष्ट-प्रकृतीः अष्ट-महा-पर्वतान् अष्ट-कुल-पर्वतान् । सृष्टवतो ऽष्ट-गुणकस्य कष्टम् अनुसंदधताम् अष्ट-गुणक-मतिमताम् अष्ट-महा-पुष्पाणि अष्ट-सिद्धयो ऽष्ट-भक्तयो ऽष्ट-योगाङ्गानि अष्ट-विभूतयो ऽष्ट-महा-गुणा अष्टाष्टक-संख्याः कला अष्ट-रसातीत-(रस)श् च प्राप्तानि ॥[^314_3]

#### स्व-कृत-उक्त-गाथायाः स्वयं व्याख्यानम्

सर्व-कारण-भूतस्याखिल-हेय-प्रत्यनीक-कल्याणैकतानस्य [[P315]] सर्वेश्वरस्य प्रतिपादकं श्रीमद्-अष्टाक्षरम् अनुसंदधानानां महा-मतीनाम् आत्म-गुणादिष्व् अष्टैश्वर्यादिषु च यथा-मनोरथं दुर्लभं किम् अपि नास्तीत्य् उच्यते अनया गाथया । “अष्ट-महा-मूर्तिम्" - आकाशादीनि भूतानि पञ्च, चन्द्रादित्यौ, यजमानश् च स्वस्य मूर्तयो भवन्त्व् इति वरं प्रार्थ्य प्राप्य अष्ट-मूर्तिर् इति प्राप्त-नामा रुद्रः; तम् । "अष्ट-नेत्रम् ”— चतुर्मुखत्वाद् अष्ट-नेत्रवन्तं ब्रह्माणम् । "अष्ट-दिशः" [प्राच्यादीः] अष्टौ दिशाः । “अष्ट-पालान् ” – इन्द्रादयो ऽष्ट-दिक्-पालकाः; तान् । "अष्ट-प्रकृतीः " - अव्यक्त-महद्-अहंकार-पञ्च-तन्मात्राणि चेत्य् अष्टौ । "सृष्टवतो ऽष्ट-गुणकस्य " - इदं सृष्टक-विशिष्टः परमात्मा । अस्याष्टौ गुणा इत्य् उच्यन्ते – कर्म-वश्यत्व-जरा-मरण-शोक-क्षुत्-पिपासानां राहित्यानि, नित्य-भोग्यवत्त्वं, संकल्पित-निर्वाहन-सामर्थ्यं च । "अष्ट-कष्टम् अनुसंदधताम् अष्ट-गुणक-मतिमताम् " "एवं-भूतस्य सर्वेश्वरस्य प्रधान-मन्त्रं श्रीमद्-अष्टाक्षरं सार्थं श्रुत्वानुसंदधताम् अष्टाङ्ग-बुद्धिमताम् अनन्यानां प्रतिबुद्धानाम् । बुद्धेर् अष्टाव् अङ्गानि तावत्- "ग्रहणं धारणं चैव स्मरणं प्रतिपादनम् । ऊहो ऽपोहो ऽर्थ-विज्ञानं तत्त्व-ज्ञानं च धी-गुणाः" इत्य्-उक्तानि । "अष्ट-महा-पुष्पाणि” – अहिंसा प्रथमं पुष्पं पुष्पम् इन्द्रिय-निग्रहः । सर्व-भूत-दया पुष्पं क्षमा पुष्पं विशेषतः । ज्ञानं पुष्पं तपः पुष्पं ध्यानं पुष्पं तथैव च । सत्यम् अष्ट-विधं पुष्पं विष्णोः ...

[^268_1]: 1. मिन तिबेण्टे - पेरिय तिरुमोऴि 8-10-3
[^268_2]: 2. पट्टे तामरैदुवारर्कळ् वल्लार् वानाळवे - तिरुच्चन्द विरुत्तम् 78
[^269_3]: 3. नाडुं नगरमुं नङ्कर् Lरिय नमो नारायणाय - पेरिय तिरुमोऴि 1-1-4
[^269_4]: 4. नल्लदियाल् नमो नारायणा - पेरियाऴ्वार् तिरुमोऴि 1-1-11
[^269_5]: 5. नामं शोलिल् नमो नारायणमे - पेरियतिरुमोळि 8-10-1
[^269_6]: 6. नमोनारणवेन्नुं सन्मालयै - मुतल् तिरुवन्तादि 57
[^269_7]: 7. नावाल् नविट्रुण्डे नमो नारणावेऩ्ऱु ओवातुரைக்குमुரையुण्डे - मूऩ्ऱान् तिरुवन्तादि 95
[^271_8]: 8. कण्णपुरमोऩ्ऱुడैयाऩुक् कटिēऩ् ओरुवऱ्कुरियऩō - पेरियतिरु. 8-9-3
[^282_1]: 1. अटियार् क्कटिमैप् पटुत्तल् विमलऩ् - अमलऩातिपिराऩ् - 1
[^282_2]: 2. मऱ्ऱōर् तेय्वमुளதெऩ्ऱिरुप्पारō टेऩ्ऱिलैऩ् - वऱ्ऱुमुऩक् कटिमै - पेरियतिरुमोऴि 8-10-2
[^288_9]: 9. कुलंतरुं शेल्वं तन्तिटुं - पेरियतिरुमोदि 1-1-9
[^288_10]: 10. नारायणन् तऩ्ऩैयऩ्ऩै नरकं पुकाल् - पेरियाऴ्वार् तिरुमोऴि 4-6-1
[^289_1]: 1. एण्णिल् पेरुक्कत्तऩ् नऩ्पोऴिल् ईरिलवण् पुकऴ् नारणऩ् - तिरुवाय्मोऴि 1-2-10
[^289_2]: 2. नारणऩ् मुऴुव्ēऴुलकुक्कु नातऩ् - तिरुवाय्मोऴि - 2-7-2
[^292_1]: 1. नाऩुऩ्ऩै यऩ्ऱियिलēऩ् कण्टाय् नारणऩē नीयेऩ्ऩै यऩ्ऱियिलै - नाऩ्मुकऩ् तिरुवन्ताति 7
[^294_1]: 1. एम्पिराऩेऩ्ऱन्तै - पेरियतिरुमोड़ि 1-1-5
[^302_1]: 1. अऩ्ऱु नाऩ् पिऱन्तिल्ēऩ् पिऱन्तपिऩ् मऱन्तिल्ēऩ् - तिरुच्चन्दविरुत्तम् - 64
[^305_1]: 1. ओऴिविलङ्कालमेल्लाम् - तिरुवाय्मोऴि 3-3-1
[^305_2]: 2. अटिय्ēऩै याट्कोण्टरुऌē - पेरियतिरुमोऴि 1-9-2
[^305_3]: 3. ओटिविल्कालमेलाम् - तिरुवा 3-3-1
[^308_1]: 1. पोयन्निऩ्ऱ ञाऩमुं पोल्लावोऴुक्कु मऴुक्कुटम्पुम् - तिरुविरुत्तम्. 1
[^314_1]: 1. नरनारणऩाय् युलकत्तरऩूल् शिङ्गामै विरित्तवऩ् - पेरिय-ति. 10-6-1
[^314_2]: 2. अन्णलार् मऱैयवैत्त मन्तिरत्तै मन्तिरत्ताल् मऱवातेऩ्ऱुं वाऴितिय्ēल् वाऴलाम् - तिरुनेटुन्ताण्डकम् 4
[^314_3]: 3. एण्मूर्ति येण्कण्णऩ् एण्टिक्कैयिऱै येण्पिरकिरुति येण्मामलै येण्कुलवेऱ् पेण्कुणत्त्ōऩ् एट्टెणुमेणगुणमतिय्ōर् एण्मार्मलरेण्शिन्ति येण्पत्ति येट्टुयर्ōकम् एट्टुमाकुण मेट्टेट्टेणुङ्कलै येट्टिरतमेलटै (न) वरुमेऩ। 

- 

३१६ 

श्रीरहस्यत्रयसारे 

— 

— 

'प्रीतिकरं भवेत् ॥" इत्य्-उक्ता-नि पुष्पाणि । "अष्ट सिद्धयः”—“उहस्त- “र्कोऽध्ययनं दुःखविघातास्त्रयः सुहृत्प्राप्तिः । दानं च सिद्धयोऽष्टौ ” इत्य्-उक्ता- अष्ट सिद्धयः । " अष्ट भक्तयः " – “मद्भक्तजनवात्सल्यं पूजायां चानु- -मोदनम् । मत्कथाश्रवणे भक्तिः स्वरनेत्राङ्गविक्रिया ॥ स्वयमाराधने -यत्नो ममार्थे दम्भवर्जनम् । ममानुस्मरणं नित्यं यच्च मां नोपजीवति ॥ 

भक्तिरष्टविधा ह्येषा" इत्य्-उक्ता- अष्टविधा भक्तयः । " अष्ट योगाङ्गानि". योगाङ्गत्वेनेोक्ताः यमनियमादयः । " अष्ट विभूतयः " - " अणिमा महिमा च तथा लघिमा गरिमा वशित्वमैश्वर्यम् । प्राप्तिः प्राकाम्यं चेत्यष्टैश्वर्याणि योगयुक्तस्य ॥" इत्य्-उक्ताः विभृतयः । " अष्ट महागुणाः मुक्तदशायामाविर्भवत् गुणाष्टकम् । “अष्टौ गुणाः पुरुषं दीपयन्ति” इत्यादिषूक्ता वा । " अष्टाष्टक संख्याककला : " - चतुष्षष्टिसंख्याः कलाः । “अष्टरसातीतश्च”—“शृङ्गारवीर करुणाद्भुतहास्यभयानकाः । बीभत्सरौद्रौ च रसाः" इत्य्-उक्ते-भ्यो रसेभ्योऽष्टभ्योऽधिकः शान्तिरसः । " प्राप्तानि”- इमानि सर्वाण्यपि प्राप्तानि । एषु अस्येच्छायां सत्यामनवाप्यं किमपि नास्ति । आत्मगुणादीनामपूर्तिस्तावत् अनुसंधाने श्रद्धावैधुर्यात् । अष्टैश्वर्याद्यसिद्धिः उपेक्षणात् । झटिति संसारस्यानिवृत्तिः इच्छायाः न्यूनत्वात् । अत एव किल, "नमो नारायणायेति मन्त्रः सर्वार्थ- -साधकः" इत्युच्यते ॥ 

(निगमनश्लोकः) 

अविद्या पूतनोन्मुक्तैरनवज्ञातसत्पथैः । 

ः । 

असदास्वादसत्रीडैरादिष्टमिति दर्शितम् ॥मूलमन्त्राधिकारः 

(अधिकारार्थसंग्राहिका गाथा) 

३१७ 

8 उत्कृष्टादस्मद्रक्षकाद्वयतिरिक्तानां शेषत्वं हित्वा जीवभूता (वयं) अज्ञानदशायां निवृत्तायामगतिकतया शरणागताः स्रष्टुर्नारायणस्य पादावाश्रितैः प्राचीनदासैः (नित्यसूरिभिः) अभिलषितानि कैङ्कर्याणि निर्दिशन्तं सन्मन्त्रमध्यगीष्महि ॥ 

इत्थं सङ्घटिः पदैतस्त्रिभिरसावेकद्विपञ्चाक्षरैः अर्थस्तस्वहितप्रयोजनमयैरध्यात्मसारस्त्रिभिः । 

आद्यत्र्यक्षरवेदसूतिरजहत्स्थूलादिवृत्तित्रयः त्रैगुण्यप्रशमं प्रयच्छति सतां त्रय्यन्तसारो मनुः ॥ 

इति श्रीकवितार्किकसिंहस्य सर्वतन्त्र स्वतन्त्रस्य श्रीमद्वेङ्कटनाथस्य वेदान्ताचार्यस्य कृतिषु श्रीमद्रहस्यत्रयसारे 

मूलमन्त्राधिकारः सप्तविंशः ॥ श्रीमते निगमान्तमहादेशिकाय नमः 

8 उयन्दनम् कावलेनला कुंरिमै तुरन्दुयिराय् 

मयन्दमै तीन्दु मट्रोर्वडियित्रि यक्कलमायू पयन्दवन् नारणन् पादङ्गले शेन्दु पड़वडियार नयन्द कुट्रैवलेला नाडु नन्मनु वोदिनमे, 

(ड) 
