+++
title = "२८ द्वयाधिकारः"

+++
...



"विश्लेष्टुं न शक्नोमि"  

इत्यादिषु प्रदेशेष्व् अनुजग्राह ।


**(मन्त्रे श्रीमन्नारायणशब्दार्थः)**

अत्र प्रथमतः “श्रीमन्-नारायण" इति सर्व-शरण्यं पर-तत्त्वम् उक्तम् । श्रियः-पतित्व-लिङ्गेन नारायण-शब्देन च किल श्रुतिषु पर-तत्त्व-विशेष-निर्धारणम् अकारि । नारायणः शरण्यत्व-दशायां लक्ष्मी-विशिष्टो वर्तते इति प्रतिपादनार्थं पूर्व-खण्डे श्रीमच्-छब्दः । "आकारिणस् तु विज्ञानम् आकार-ज्ञान-पूर्वकम् । तेनाकारं श्रियं ज्ञात्वा ज्ञातव्यो भगवान् हरिः ॥" इति वरद-रामानुजः (अरुळाळप्पेरुमाळ्-एम्पेरुमानार्) (यज्ञमूर्तिः) अनुजग्राह । इदम् उत्तर-खण्डवत् पूर्व-खण्डे ऽपि विशेषणम् इत्य् एतम् अर्थम्, उपाय-विशेषणैर् उपाय-द्वित्वं न प्रसज्यते इत्य् एतम् अर्थं च सिद्ध-उपाय-शोधन-अधिकारो ऽवोचाम ॥

**(श्रीशब्दार्थः)**

श्री-शब्दः "श्रीयते श्रयते शृणोति श्रावयति शृणाति श्रीणातीति षोढा भगवच्छास्त्रेषु निरुक्तो वर्तते । तत्रापेक्षित-पदान्तराणि औचित्यात् तत्तत्-प्रमाण-बलाच् च विशेषतो ज्ञातव्यानि । [[P324]]

**श्रीरहस्यत्रयसारे**

**(प्रथम-निरुक्ति-विवरणम्)**

(1) तत्र स्व-उज्जीवनार्थिभिर् आश्रीयते इति, एषाम् उज्जीवनार्थं सर्वेश्वरम् आश्रयते इति चार्थे सति — "पितेव त्वत्-प्रेयान् जननि परिपूर्णागसि जने हित-स्रोतस्-वृत्त्या भवति च कदाचित् कलुष-धीः । किम् एतत् निर्दोषः क इह जगतीति त्वम् उचितैर् उपायैर् विस्मार्य स्व-जनयसि माता तद् असि नः ॥" इत्य्-उक्त-रीत्या स-अपराधेषु स्वयं हितैषितया दण्ड-धरस्य सर्वेश्वरस्य क्रोधं प्रशमय्य, तदीयं सहज-कारुण्यम् एषाम् उज्जीवकं यथा स्यात् तथा आपादनेन मातृत्व-प्रयुक्त-वात्सल्यातिशयात् पुरुषकार-भूततया ऽवस्थिति-रूपो ऽतिशयः प्रतिपादितो भवति ॥ "अविज्ञाता" इत्यादिष्व् इव अत्र, 'विस्मार्य' इत्यस्य, [^324_1]"पङ्कज-कुसुमाङ्गना-भोग-व्यामोहाः" इत्यादीनां च सदा सर्वज्ञस्य ईश्वरस्य निग्रह-अभिसन्धि-निवृत्तौ तात्पर्यम् । स-अपेक्षेण पुरुषेण स्व-अपेक्षितार्थं साधयितुं समर्थस्य चेतनस्य अभिगम्यता-संपत्त्यर्थम् उपायत्वेन वृतं चेतन-अन्तरं पुरुषकार इति व्यवहरन्ति । अयं पुरुषकारः फलस्य परम्परया कारणम् ।

"अर्थ-स्वभाव-अनुष्ठान-लोक-दृष्टि-गुरुक्तिभिः । श्रुत्या स्मृत्या च संसिद्धं घटकार्थावलम्बनम् ॥" इति अस्य पुरुषकार-भावस्य प्रमाणं निक्षेप-रक्षायाम् अवोचाम ।

एषु अर्थ-स्वभावो नाम - ईश्वरवत् पितृत्व-अनुरूप-प्रतापोष्मलत्वेन असंपृक्तानां मातृत्व-प्रयुक्तानां वात्सल्यादीनाम् अतिशयेन, [[P325]]

**द्वयाधिकारः**

"न कश्चिन् नापराध्यति”, “कः कुप्येत् वानर-उत्तम", "मर्षयामीह दुर्बला" इत्य्-उक्ति-स्वभावत्वम्, वाल्लभ्यातिशयात् अस्याः पुरस्करणे तेन अप्रत्याख्येयत्वं च । अस्माद् अर्थ-स्वभावात् इमाम् आश्रयतां पुरुषकारान्तर-अपेक्षा-निबन्धना ऽनवस्था न उपनमति ।

अनुष्ठानं नाम – प्रह्लाद-विषये प्रेम-अतिशयेन प्रतिकूल-विषये जातस्य क्रोधस्याधिक्यं दृष्ट्वा उपसर्पण-भीताः ब्रह्मादय इमां शरणत्वेन आश्रित्यैतत्-पुरतः श्रीनृसिंह-रूपं सर्वेश्वरम् उपसृत्य तुष्टुवुर् इति पुराण-प्रसिद्धम् । "सीताम् उवाचातियशा राघवं च महाव्रतम्", "सीता-समक्षं काकुत्स्थम्" इत्यादिष्व् अपि द्रष्टव्यम् ।

लोक-दृष्टिर् नाम - अन्तःपुर-परिजन-विषये ऽपराध-भूयस्तायां सत्याम् अपि राजानो ऽल्प-प्रसादनैः क्षाम्यन्तीति दर्शनम् । अयम् अर्थः, "मातर् लक्ष्मि यथैव मैथिल-जनः" इति लोके ऽपि विवक्षितः ।

गुरुक्तिर् नाम श्रीशठकोपसूरि-प्रभृतीनाम् आचार्याणां "[^325_1]विश्लेष्टुं न शक्नोमि" इत्यादयो गाथाः । एतत्-मूल-भूताः सूक्त-विशेष-रूपाः श्रुतयो ऽपि द्रष्टव्याः ।

एतत्-मूलिकाः स्मृतयस् तावत् - "वाचः परं प्रार्थयिता प्रपद्ये नियतः श्रियम्” इत्यादीनि शौनकादि-वाक्यानि । इत्थम् अस्याः सर्वेश्वर-चरणयोर् घटकत्वस्य बहु-प्रमाण-सिद्धत्वाद् अत्राप्य् एतद्-विवक्षा-अङ्गीकार उचितः ।

(2) इत्थं पुरुषकार-भूता सिद्ध-उपाय-विशेषण-भूता च सती आश्रीयते, "स्वरूपं स्वातन्त्र्यम्", "स्वतः श्रीस् त्वं विष्णोः स्वम् असि" [[P326]]

**श्रीरहस्यत्रयसारे**

इति श्लोकयोर् उक्त-रीत्या आदित्यादिकं प्रभादिर् इव अतिशय-कारिणी सती सिद्ध-उपायम् आश्रित्य वर्तते, सर्वैः सेव्या सती सर्वेश्वरं सेवते इत्यर्थे सति — सर्वेषां स्वामिन्या एव सत्याः "कान्तस् ते पुरुषोत्तमः", "शेषित्वे परमः पुमान्” इति तच्-छेषत्वेन अवस्थितिः प्रतिपादिता भवति ।

(3) "जगत् समस्तं यद्-अपाङ्ग-संश्रयम्” इत्य्-आद्य्-उक्त-रीत्या सर्वैर् वस्तुभिर् आश्रिता सती सर्वाणि वस्तून्य् आश्रित्य वर्तते इत्यर्थे सति — नारायणादि-शब्दैः श्रियः-पत्युर् विषये वर्णिता रीतिर् विष्णु-पत्नी-विषये ऽप्य् उक्ता भवति । श्रीभाष्यकारो ऽपि "भगवन्-नारायण" इत्य् एतत्-समकक्षतया "भगवतीं श्रियम्" इत्य् अनुजग्राह ।

**(द्वितीय-निरुक्ति-द्वय-विवरणम्)**

"शृणोति श्रावयति" इति व्युत्पत्त्योः — स-अपराधा वयं सर्वेश्वर-श्रीचरणयोः कृपया निवेदयितव्याः इत्य् एवम् आश्रितानाम् आर्त-ध्वनिं श्रुत्वा सर्वेश्वराय विज्ञाप्यैषाम् आर्तिं शमयतीत्य् उक्तं भवति । इत्थं पुरुषकार-कृत्यं प्रतिपादयतो ऽस्यापि पुरुषकार-भावे तात्पर्यम् । "मत्-पद-द्वन्द्वम् एकं ये प्रपद्यन्ते परायणम् । उद्धरिष्याम्य् अहं देवि संसारात् स्वयम् एव तान् ॥", "आनृशंस्यं परो धर्मः" इत्यादीनि तस्मात् श्रुत्वा, "शृणु च अवहितः कान्त यत् ते वक्ष्याम्य् अहं हितम् । प्राणैर् अपि त्वया नित्यं संरक्ष्यः शरणागतः ॥” इति कपोतं श्रावितवती कपोतीव तम् अवसरे श्रावयतीति वा । सर्वेश्वराल् लोक-हितं श्रुत्वा, “मित्रम् औपयिकं कर्तुम्" इत्य्-आद्य्-उक्त-रीत्या विपरीतान् अपि श्रावयतीति वा ।

**(शिष्ट-निरुक्ति-विवरणम्)** [[P327]]

"शृणाति निखिलान् दोषान्" इति व्युत्पत्तौ सत्याम् – “लक्ष्म्या सह हृषीकेशो देव्या कारुण्य-रूपया । रक्षकः सर्व-सिद्धान्ते वेदान्ते ऽपि च गीयते ॥” इति, “[^327_1]परिमलाविनाभूते पुष्पे तिष्ठन्ती कर्माणि निवर्तयेत्” इति चोक्त-रीत्या उपाय-अधिकारिणां विरोधीनि कर्मादीनि निवर्तयतीत्य् उक्तं भवति ।

"श्रीणाति च गुणैर् जगत्" इति निरुक्तौ – स्व-कारुण्यादि-गुणैः, "[^327_2]तव श्रीकृपां पङ्कजाङ्गनायाः श्रीकृपां च अवलम्ब्य" इत्य्-आद्य्-उक्त-रीत्या आश्रितानां कैङ्कर्य-पर्यन्त-गुण-परिपाकं जनयतीत्य् उक्तं भवति ।

आभिर् व्युत्पत्तिभिः सर्वाभिः सिद्धं वैभवम् अभिप्रेत्य “श्रीर् इत्य् एव च नाम ते भगवति ब्रूमः कथं त्वां वयम्” इति श्रीयामुनार्या अनुजगृहुः । [[अट्टार्या|भट्टार्या]] अपि निरूपाधिक-मङ्गलत्वम् अभिसन्धाय "श्रीर् असि यतः" इत्य् अवोचन् । एष्व् अर्थेषु ईश्वरस्योपाय-भावस्य उपयुक्ताः पूर्व-खण्डे, बाध्यताया उपयुक्ता उत्तर-खण्डे च अनुसन्धेयाः ॥

> स्वाम्य्-उपाय उपेयश् च स्वरूप-आदि-समर्पणे ।  
> प्रथितः प्रतिसंबन्धी श्रीमान् निगम-चक्षुषाम् ॥

**(मतुप्-प्रत्ययार्थः)**

श्रीमान् इति सामान्यत उक्ताव् अपि प्रमाण-अनुसारेण अत्र श्रियः-पतिर् इत्य् उक्तं भवति । सामान्यतया प्रतीतः संबन्धः श्रुति-बलात् [[P328]]

**श्रीरहस्यत्रयसारे**

विशेषितः । सर्वेषाम् आश्रयणीयाया जगन्-मातुर् अस्याः पतिर् इत्य् उक्त-मात्रे परत्वं सौलभ्यं च प्रकाशेते । अत्र श्रियो विशिष्य उपादानात् नार-शब्दार्थेभ्यो व्यावृत्तिः, विशेषणत्वेन निर्देशात् यथा-प्रमाणं पति-पारतन्त्र्यं च सूचितम् । "भूम-निन्दा-प्रशंसासु नित्य-योगे ऽतिशायने । संसर्गे ऽस्ति-विवक्षायां भवन्ति मतुबादयः ॥" इत्य् अनेक-अर्थः सन्न् अपि मत्र मतुप् उपयोग-विशेषात् नित्य-योगं वक्ति । विग्रहे ब्रह्मचर्यावस्थायाम् अपि किल "कृष्णाजिनेन संवृण्वन् वधूं वक्षः-स्थल-आश्रयाम्" इत्य्-उक्त-प्रकारेण नित्य-योगो वर्तते ।

अपृथक्-सिद्ध-वस्तुनः 'श्रीमान्' इति मत्व्-अर्थीय-प्रत्यय-सापेक्षं सामानाधिकरण्यं किं युज्यते इति पृथक्-सिद्धत्वे "कीर्तिः श्रीर् वाक् च नारीणाम्” इति, “[^328_1]पुष्पे वर्धमानाङ्गना भूत्वा" इति च मत्व्-अर्थीय-प्रत्यय-निरपेक्षं सामानाधिकरण्यं किं युज्यते इति कैश्चिद् उच्यमाने चोद्ये द्वे अपि मन्दे । कथम् इति चेत् — “तद्-गुण-सारत्वात् तु तद्-व्यपदेशः प्राज्ञवत्" इति न्यायेन ज्ञान-गुण-पुरस्कारेण आत्मनो ज्ञानम् इति व्यवह्रियमाणत्वे सत्य् एव ज्ञानवान् इति मत्व्-अर्थीय-प्रत्ययान्विततया ऽपि सामानाधिकरण्य-संभववत् अत्रापि न दोषः । अतो मत्व्-अर्थीय-प्रत्यय-मात्रम् अवलम्ब्य पृथक्-सिद्धम् इति निश्चेतुं न शक्यम् । “नर-पतिर् एव सर्वे लोकाः" इत्यादिष्व् इव विवक्षान्तर-संभावना-स्थले एतत्-प्रत्यय-रहित-सामानाधिकरण्य-मात्र-अवलम्बनेन पृथक्-सिद्धं नेत्य् अपि वक्तुं न युक्तम् । अतो विशदं प्रतिपादयन्ति प्रमाणान्तराण्य् अवलम्ब्य एतद्-वस्तु-स्थितिर् विज्ञेया । [[P329]]

**द्वयाधिकारः**

अतो ऽपाय-दशायां फल-दशायां च प्रमाणैर् नित्य-योगस्य प्रतिपादनात् अस्मिन् मन्त्रे एतद्-अर्थ-प्रकाशनस्यापेक्षितत्वाच् च पूर्व-उत्तर-खण्डयोर् मतुपा, "स भ्रातुश् चरणौ गाढम्", "भवांस् तु सह वैदेह्या" इत्य्-उक्त-रीत्या अविनाभावः प्रतिपादितो भवति ।

श्रीशठकोपसूरिर् अपि, "[^329_1]विश्लेष्टुं न शक्नोमि क्षणम् अपीति पुष्प-वासिन्या वध्वा नित्य-अधिष्ठित-वक्षस्कः" इति, "[^329_2]उज्ज्वला-ग्रहस्त-वलयायां श्रियां त्वयि चैवाधिवसतोः” इति, “[^329_3]अत्र तत्र च लक्ष्मी-वल्लभं विना सद्भाव-अभावं दृष्ट्वा" इति च उपाय-दशायां फल-दशायां च श्रीमच्-छब्दोक्तं नित्य-योगम् अनुसंदधे । इदम् अनुसन्धानं स-अपराधानां निस्सन्देहम् इच्छा-उत्पत्ति-काल एवाश्रयणस्य प्रयोजकं भवति ।

**(नारायणशब्दाभिप्रेतगुणनिरूपणम्)**

इत्थम् अपेक्षितः पुरुषकारो ऽप्य् अधिक इति यथा स्यात् तथा वर्तमाने नारायण-शब्दे प्रतीताः संबन्धो गुणाश् च ॥ इदं [^329_4]"स्वदासानाम्" इति गाथायां सुदर्शम् । "श्रीधरः श्रीकरः श्रेयः श्रीमान् लोक-त्रयाश्रयः" इत्यादिषु भगवन्-नामत्वेन प्रसिद्धः श्रीमच्-छब्द एव किं न पर्याप्त इति चेत् — पूर्व-खण्डे उपाय-भाव-उपयुक्त-गुण-विशेष-अनुसन्धानार्थम्, उत्तर-खण्डे सर्व-विशिष्टस्य शेषिनः प्राप्यतया प्रत्यायनार्थं च [[P330]]

**श्रीरहस्यत्रयसारे**

नारायण-शब्दस्यापेक्षितत्वाद् अत्र श्रीमच्-छब्दो विशेषणम् । अत्रत्य-नारायण-शब्दस्य मूल-मन्त्र-अधिकारो व्युत्पत्तिभिः प्रतिपादितानाम् अर्थानां सर्वेषां विवक्षितत्वे ऽपि पूर्व-खण्डे नारायण-शब्दस्य शरण्यतायां तात्पर्यात् [^330_1]"अनुपम-गुण-प्रथ" इत्यादिषु संगृहीताः वात्सल्य-स्वामित्व-सौशील्य-सौलभ्य-सर्वज्ञत्व-सर्वशक्तित्व-सत्यसंकल्पत्व-परमकारुणिकत्व-कृतज्ञत्व-स्थिरत्व-परिपूर्णत्व-परमोदारत्वाद्यो ऽत्रानुसन्धेयेषु प्रधानतमाः ॥

एषु वात्सल्यं नाम - "दोषो यद्य् अपि तस्य स्यात् सताम् एतद्-गर्हितम्" इत्य्-उक्त-रीत्या आश्रित-अपराध-दर्शनं विहाय अङ्गीकारस्य अनुगुणं कारुण्यम् । इदं स्व-दोष-दर्शन-निबन्धनस्य दूरी-भावस्याभाव-प्रयोजकम् । स्वामित्वं नाम प्रणवादिषु शिक्षितः संबन्ध-विशेषः । अयं स्व-प्रयोजन-बुद्ध्या रक्षेदिति समाश्वासनस्य प्रयोजकः ॥

सौशील्यं नाम - स्वयं सर्वाधिकस्य सतो ऽपि निहीनैर् निषाद-वानर-गोपालादिभिः सह नीरन्ध्र-संश्लेष-स्वभावता । इदं "[^330_2]स्वामी चक्रवान् उपकारकः स कुत्रत्यः, अहं कः" इति दूरी-भवनं विनैव सारथ्य-दौत्यादि-पर्यन्त-अपेक्षण-औपयिक-विश्वसनीयतायाः प्रयोजकं भवति ।

सौलभ्यं नाम - सनक-सनन्दनादि-महा-योगिनाम् अपि उपसर्पणस्याभूमेः स्वस्य "सकल-मनुज-नयन-विषयतां गतः" इत्य्-उक्त-रीत्यापादनम् । इदं सुदुर्लभ इति निस्पृहताया अनुत्पत्तेः प्रयोजकम् । [[P331]]

**द्वयाधिकारः**

सर्वज्ञत्वं नाम - "अज्ञातं नास्ति ते किञ्चित्”, “यो वेत्ति युगपत् सर्वं प्रत्यक्षेण सदा स्वतः" इत्य्-उक्त-रीत्या सर्वस्य साक्षात्करणम् । इदम् आश्रितेभ्यो देयेषु हितेषु, निवर्तनीयेषु विरोधिषु च एतद् अज्ञातं किम् अपि नास्तीत्य् अनुसन्धानस्य प्रयोजकम् ।

सर्वशक्तित्वं नाम - अघटित-घटना-सामर्थ्यम् । इदं संसारिणो ऽस्मान् इच्छा-समकालं नित्य-सूरि-परिषदि निवेशयितुं समर्थ इति निश्चयस्य प्रयोजकम् ।

परमकारुणिकत्वं नाम – स्वार्थ-निरपेक्षा पर-दुःख-निराकरणेच्छा । इदम् अनन्त-अपराधवतो ऽपि "मित्र-भावेन संप्राप्तम्”, “यदि वा रावणः स्वयम्" इत्य्-उक्त-रीत्या यत्-किञ्चिद्-व्याज-मात्रेण क्षमेतेति प्रबोधस्य प्रयोजकम् ।

कृतज्ञत्वं नाम - "न स्मरत्य् अपराधानां शतम् अप्य् आत्मवत्तया । कथञ्चिद् उपकारेण कृतेनैकेन तुष्यति ॥”, “ऋणं प्रवृद्धम् इव मे हृदयान् नापसर्पति ॥” इति रीत्या अत्यल्पस्याप्य् अनुकूल-व्यापारस्य परम-उपकार-करणस्येव अविस्मरणम् । इदं स्वस्मिन् यस्य कस्यचिद् उपयुक्तस्य (समर्थस्य) चिह्नस्य दर्शने ऽस्मान् कदापि न परित्यजेद् इति स्थितेः प्रयोजकम् ।

स्थिरत्वं नाम - आश्रित-रक्षणे अविचालनीयत्वम् । इदम् अत्यन्त-आन्तरङ्गैर् निवारणे ऽपि "न त्यजेयं कथंचन" इत्य्-उक्त-रीत्या ऽस्मान् न त्यजेद् इति विश्वासस्य प्रयोजकम् ।

परिपूर्णत्वं नाम - अवाप्त-समस्त-कामत्वम् । इदम् "अण्व् अप्य् उपहृतं भक्तैः प्रेम्णा भूर्य् एव मे भवेत्", "पत्रं पुष्पं फलं तोयं यो मे [[P332]]

**श्रीरहस्यत्रयसारे**

भक्त्या प्रयच्छति" इत्य्-आद्य्-उक्त-रीत्या भाव-बन्ध-दर्शन-मात्र-अतिरेकेण अन्यत् अस्मत्-प्रत-उपहारे किञ्चित्-तारतम्य-दर्शनं न कुर्याद् इति शक्य-किञ्चित्-कार-उद्यमस्य प्रयोजकम् ।

परमोदारत्वं नाम – उपाय-लाघवम् उपेय-गौरवं पात्र-अपकर्षं च अदृष्ट्वैव सर्वस्व-दाने कृते ऽपि अस्मत्-कृतम् अपर्याप्तम् इत्य् एवं-भावस्य प्रयोजिका प्रदान्यता । इदं दधि-भाण्डादिवत् हठात्कारं कृत्वा ऽपि अनुबन्धि-पर्यन्तं परम-पुरुषार्थ-अपेक्षणस्य प्रयोजकम् ।

इत्थम् अन्ये ऽपि शरण्यता-उपयुक्ताः गुणास् तद्-उपयोग-विशेषाश् च अत्रानुसंघेयाः ।

उपाय-अनुष्ठान-दशायां तत्तद्-विद्या-नियत-कतिपय-गुण-शिष्टतया ऽनुसंधेयस्य सतः प्राप्ति-दशायां समस्त-गुण-विशिष्टतया ऽनुभाव्यत्वे ऽपि, अत्र उत्तर-खण्डे नारायण-शब्दस्य स्वरूप-गुण-कृत-कैङ्कर्य-प्रतिसम्बन्धित्वे तात्पर्य-सत्त्वात् तद्-उपयुक्ताः शेषित्व-निरतिशय-भोग्यत्वादयः प्रधानतमाः ॥ अत्र संबन्ध-विशेषादि-मुखेन आनुकूल्य-संकल्पनाति-कूल्य-वर्जनयोः सूचितत्व-प्रकारम् अधिकारान्तरे ऽभ्यधाम ।

**("श्रीमन्नारायण"-पदस्य व्यस्तत्व-समस्तत्वोपपादनम्)**

अत्र "श्रीमन्-नारायण-चरणौ” इत्य् एतत् समस्ततया ऽपि योजयन्ति । "कमल-नयन वासुदेव ... भव शरणम्” इति प्रयोगम्, "त्वम् एवोपाय-भूतो मे भव" इति वाक्यम्, "[^332_1]विश्लेष्टुं न शक्नोमि" इति गाथाम्, [[P333]]

**द्वयाधिकारः**

"अकिञ्चनो ऽनन्य-गतिः शरण्य" इति स्तोत्र-वाक्यम्, “श्रीमन्-नारायण स्वामिन्" इत्यादीनि मन्त्रान्तराणि, द्वय-विवरणं गद्यं च दृष्ट्वा 'श्रीमन्' 'नारायण' इति द्वे संबुद्धी कृत्वा तवेत्य् एकं पदम् अध्याहृत्य च योजयन्ति । इत्थं व्यस्तत्वे समस्तत्वे ऽपि वा विशेषण-विशेष्ययोः स्थिति-प्रकारे न वैषम्यम् । इयं स्थितिः पूर्व-उत्तर-खण्डयोः समाना ।

**(चरणशब्दार्थः)**

"चरणौ" इति शब्दो नित्यस्य दिव्य-मङ्गल-विग्रहस्य उपलक्षणम् । श्रियः-पत्युः सर्वस्मात् परत्वं नित्य-विग्रह-योगश् च ज्ञातव्येषु प्रधानतमे इत्य् अयम् अर्थः, “नित्य-सिद्धे तद्-आकारे तत्-परत्वे च पौष्कर । यस्यास्ति सत्ता हृदये तस्यासौ सन्निधिं व्रजेत् ॥" इत्यादिषु प्रसिद्धः ॥ अतः "श्रीमन्-नारायण" इत्यत्र सौलभ्यान्वितं परत्वं "चरणौ" इत्यत्र नित्य-विग्रह-योगश् चानुसन्धेये । दिव्य-आत्म-स्वरूपे अधो-निर्दिष्ट-गुणेषु च प्रबोध-रहितानां शुद्ध-सत्त्व-द्रव्य-मयः स्व-विषय-ज्ञानेन ज्ञान-संकोच-निवर्तकः परत्व-सौलभ्य-व्यञ्जको दिव्य-मङ्गल-विग्रह एव लक्ष्यः । इदं प्राधान्यम् अभिप्रेत्य गद्ये गुणेभ्यः पूर्वं दिव्य-मङ्गल-विग्रहं निर्दिदेश । दिव्य-आत्म-स्वरूपे विशद-ज्ञानवद्-अङ्गे ऽपि, "मूर्तं ब्रह्म ततो ऽपि तत्-प्रियतरं रूपं यद् अत्यद्भुतम्” इति यथोच्येत तथा - ईश्वरस्यापि भोग्यतमस्य नित्य-विग्रहस्यानुभवे आदरातिशयात् परकालसूरिः स्वम् ईश्वर-विषये देह-आत्म-वादिनं प्रतिपादयामास ।

सर्वेश्वर-दिव्य-मङ्गल-विग्रहस्य "पापं हरति यत् पुंसां स्मृतं संकल्प-नामयम् । तत् पुण्डरीक-नयनं विष्णोर् द्रक्ष्याम्य् अहं मुखम् ॥", [[P334]]

**श्रीरहस्यत्रयसारे**

"रूप-औदार्य-गुणैः पुंसां दृष्टि-चित्त-अपहारिणम्" इत्य्-आद्य्-उक्त-रीत्या शुभत्वम् आश्रयत्वं च अस्ति । बद्धानाम् आश्रयत्वे सत्य् अपि शुभत्वं नास्ति । भगवत्-स्वरूपस्य शुभत्वे सत्य् अपि आश्रयत्वं नास्ति । संसार-बन्ध-रहितस्य परिशुद्ध-आत्म-स्वरूपस्य संसरण-औपयिक-सहकारि-योग्यताया अभावे ऽपि परतन्त्र-चेतनत्वेन संसरण-स्वरूप-योग्य-वस्तुत्वात् तस्य हेय-प्रत्यनीकत्व-रूपं शुभत्वं नास्ति; आश्रयत्वं च नास्ति । मुक्तानां विग्रह-परिग्रह-दशायाम्, नित्य-विग्रहाणां नित्यानां च आश्रयत्वे सत्य् अपि संसार-निवर्तन-क्षमं शुभत्वं नास्ति । अतो दिव्य-मङ्गल-विग्रहस्यैव मुमुक्षु-उपयुक्तं शुभत्वम् आश्रयत्वं च अस्ति ।

> परावर-सुख-ग्राह्यं प्रेम-बोध-प्रसाधकम् ।  
> स्वरूपात् स्वामिनो रूपम् उपादेयतमं विदुः ॥

शरणागति-विधायक-वाक्ये ऽपि "माम् एकं शरणं व्रज" इति विग्रह-विशिष्टो लक्ष्यः प्रतीतः । अयं दिव्य-विग्रहः पर-व्यूह-आद्य्-अवस्था-पञ्चके ऽपि शुभाश्रय इत्य् अयम् अर्थः शास्त्र-सिद्धः ।

> चित्त-आलम्बन-सौकर्य-कृपा-उत्तम्भकतादिभिः ।  
> उपायत्वम् इह स्वामि-पादयोर् अनुसंहितम् ॥

अत्र दास-भूतः औचित्यातिशयात्, "अनतिक्रमणीयं हि चरण-ग्रहणम्” इत्य्-उक्त-रीत्या कृपा-उत्तम्भकत्वातिशयात्, “तवामृतस्यन्दिनि" इत्य्-आद्य्-उक्त-रीत्या भोग्यत्वातिशयाच् च श्रीचरणाव् अवलम्बते । अयम् अर्थः, "सर्वथा चरण-द्वन्द्वम्", "त्वत्-पाद-कमलाद् अन्यत्", "मम ते पादयोः [[P335]]

**द्वयाधिकारः**

स्थितम्", "लोक-विक्रान्त-चरणौ शरणं ते ऽव्रजं विभो”, “स भ्रातुश् चरणौ गाढम्”, “तस्य ताम्र-तलौ तात चरणौ सुप्रतिष्ठितौ । सुजात-मृदु-रक्ताभिर् अङ्गुलीभिर् अलंकृतौ । प्रयतेन मया मूर्ध्ना गृहीत्वा ऽभिवन्दितौ ॥", "चरणौ शरणं यातः”, “प्रपन्न-अघ-ओघ-विध्वंसि-चरणौ शरणं गतः" इत्यादिषु च प्रसिद्धः । एतद्-अनुसारिणो ऽपि, [^335_1]"त्वच्-चरणयोर् अवो ऽधस्तात् प्राविशम्” इति, "त्वत्-पाद-मूलं शरणं प्रपद्ये" इति चानुजगृहुः । "सौगन्ध्य-सौकुमार्यादि-गुण-विग्रहवान् हरिः । तस्य स्व-आत्म-प्रदाने तु साधने स्व-पद-द्वयम् ॥" इत्य् अभियुक्ताः प्रतिपादयामासुः ।

"चरणौ" इत्यत्र, "तम् एव शरणं गच्छ", "[^335_2]चरणौ ताव् एव शरणम्", "[^335_3]नाग-शयनोपरि [स्थितस्य] अस्मद्-उपकारकस्य चरणौ एव शरणम्" इत्य्-आद्य्-उक्त-रीत्या अवधारणं विवक्षितम् ।

**(श्रीवैशिष्ट्य-बाधक-शङ्का-परिहारः)**

> चरणाव् इति निर्देशः पत्नी-वैशिष्ट्य-बाधकः ।  
> इति मन्दैर् इदं प्रोक्तं श्रीमच्-छब्द-विरोधतः ॥  
> शब्द-स्वरसतः प्राप्तं वैशिष्ट्यं प्रथम-श्रुतम् ।  
> विशेष्य-चरण-द्वित्वं न हि बाधितुम् अर्हति ॥  
> चरणान् इति वक्तव्यम् इति यच् च प्रसञ्जितम् ।  
> ग्रन्थज्ञैर् अपहास्यं तत् पति-प्राधान्यतो ऽन्वयात् ॥ [[P336]]

**श्रीरहस्यत्रयसारे**

> न सम्राज्ञि स-पत्नीके सद्-द्वितीय-उक्ति-साहसम् ।  
> तथा ऽत्रेत्य् अपरामृश्य दर्शितं गुरु-साहसम् ॥

सर्वशक्तेर् उपायत्वे एतद्-विशेषण-अपेक्षा कुतः ? स-अपेक्षत्वे सर्वशक्तित्व-हीनता किं न स्यात् ? इति चेत् — इदं चोद्यं नारायण-शब्द-चरण-शब्दोक्ते गुण-विग्रह-योगे ऽपि सुकरम् । तेषाम् एतद्-विशेषणत्वात्, तेषां वस्तु-अनुरूप-उपयोग-विशेष-सत्त्वाच् च तैः सर्वशक्तित्व-विरोधो नेति यथा-प्रमाणम् अभ्युपगमे, इदं बहु-प्रमाण-प्राप्ते, इह श्रीमच्-छब्दे स्वारसिक-विशेषण-भाव-पत्नी-संबन्धे ऽपि तुल्यम् । एवं सति चरणाव् इति द्विवचन-मात्र-अवलम्बनेन श्री-संबन्ध उपलक्षणत्वोक्तौ गुण-आदि-संबन्धे ऽप्य् एवम् उक्तिः प्रसज्यते । चरण-शब्दे उपाय-वाचि-शब्द-समभिव्याहाराद् उपयुक्त-गुण-विग्रह-विशिष्ट उपायो भवतीति विवक्षितम् इति चेत् — इदम् अत्रापि तुल्यम् । एवं सति अस्या विशेषणत्वे ऽभ्युपगम्यमाने सर्वशक्तित्व-विरोधः प्रसज्यत इति वदताम् एतत्-पुरुषकार-अपेक्षायाम् अपि सर्वशक्तित्व-विरोधः प्रसज्येत । "यौवत्वादौ तुल्ये" इति श्लोकोक्त-गुण-विभाग-रीत्या पुंस्त्व-पितृत्व-प्रशासितृत्वादिभिः प्रताप-उत्तरं दण्ड-धरं सन्तम् ईश्वरम् आश्रयितुं प्रवर्तमानानां स्त्रीत्व-मातृत्वादि-गुणातिशयेन अस्यास् तम् आश्रयितुम् अस्माकं पुरुषकार-भावो ऽपि ईश्वर-स्वातन्त्र्य-नियत इत्य्-उक्तौ, इत्थम् एव सह-धर्म-चारिण्या ऽनया विशिष्टस्य सत एव शरण्यता ऽपि ईश्वर-स्वातन्त्र्य-नियतेति स्वीकारे न कस्यापि प्रमाणस्य निरोधो भवति ।

**(शरणशब्दार्थः)** [[P337]]

अत्र शरण-शब्दः "उपाये गृह-रक्षित्रोः शब्दः शरणम् इत्य् अयम् । वर्तते साम्प्रतं त्व् एष उपाय-अर्थ-एक-वाचकः ॥” इति विशिष्योक्तेर् उपाय-परः ।

> भर-न्यास-बलाद् एव स्व-यत्न-विनिवृत्तये ।  
> अत्रोपाय-अन्तर-स्थाने रक्षको विनिवेशितः ॥

सर्वाधिकारिणां तत्तच्-छास्त्रार्थैर् आराधिते सर्वेश्वरे फल-उपाये सति, अत्र विशिष्य उपाय इत्य्-उक्तेर् आवश्यकता उपाय-अन्तर-स्थाने सहज-कारुण्यादि-विशिष्टस्य ईश्वरस्यावस्थापन-रूपस्य प्रपत्ति-प्रकारस्य प्रत्यायनार्थेत्य् एतावद् एव ।

अत्र भक्ति-योग-स्थाने प्रपत्तौ तिष्ठन्त्याम्, ईश्वरस्य उपाय-अन्तर-स्थाने स्थितिः कथम् इति चेत् — अङ्ग-रूपेण प्रपत्तिं कृत्वा उपाय-रूपेण उपासनम् अप्य् अनुष्ठाय प्राप्यस्य फलस्य तम् उपायम् अन्तरैव प्रपत्ति-मात्रेण प्राप्तेर् मूलम् ईश्वरस्य सहज-कारुण्यादि-स्वभाव-विशेष इत्य् अतः, अकिंचनस्येश्वर उपाय-अन्तर-स्थाने ऽवस्थित इत्य् उच्यते ।

अभिमत-फलस्योपायतया विहितं भरं वोढुम् असमर्थेन अकिञ्चनेन, गोप्तृत्वेन अवस्थितस्य तस्य "त्वं ममोपायो भव" इति उपाय-अन्तर-स्थाने निवेशनं नाम - मम शिरसि उपाय-अन्तरम् अनारोप्य, तद्-वहने जनिष्यमाणस्याभिमतस्य सर्वस्यापि प्रदानं समर्थ-कारुणिकस्य तवैव भरत्वेन स्वीकरणीयम् इति प्रार्थनम् ॥ इमम् अंशं निष्कृष्य निक्षेपो ऽङ्गीत्य् उच्यते । इदं स्व-निर्भरत्व-पर्यन्तम् । इमं निष्कर्षम् अभिप्रेत्यैष “साम्प्रतं त्व् एष उपाय-अर्थ-एक-वाचकः" इत्य् उच्यते । [[P338]]

**श्रीरहस्यत्रयसारे**

उपाय-प्रार्थनायाः, निक्षेपस्य च पृथक् पृथक् निर्देश-स्थलेषु उपाय-शब्दे एतद्-विवक्षायास् त्यागो वा, भर-समर्पणादीनां सुव्यक्तत्वाय पृथग्-उक्तिर् वा, अत्र स्वरूप-भर-फलानां समर्पणीयत्वाद् अनेक-अंश-विशिष्ट-समर्पणे अंश-अन्तर-परता वा भवितुम् अर्हति । एभिस् त्रिभिः प्रकारैः पुनरुक्ति-दोषो नास्ति (निवर्तते) ।

इदम् उपायत्वं न्यास-विद्याया विशिष्य वेद्य-आकारः । एतद्-अपेक्षिताः सन्तो ज्ञान-शक्त्य्-आदय आयान्ति ॥

**("प्रपद्ये" शब्दार्थः)**

“प्रपद्ये” इत्यत्र गति-वाची धातुः गत्य्-अर्थानां बुद्धय्-अर्थत्वाद् अत्रापेक्षितं बुद्धि-विशेषम् आचष्टे । अत्र बुद्धिर् नाम - "रक्षिष्यतीति विश्वासः” इत्य्-उक्तो ऽध्यवसायः । अङ्गेषु सार-भूतं विश्वासं पुरस्कृत्य स-परिकरः साध्य-उपायो ऽत्र प्रतीयते । कथम् इति चेत् — अत्र "" इत्य् उपसर्गो विश्वासस्य प्रकर्ष-रूपां महत्तां प्रदर्शयति । अयं विश्वास-प्रकर्षः श्रीमच्-छब्दे नारायण-शब्दे च निहितेषु पुरुषकार-संबन्ध-गुणादिषु अनुसंहितेषु सत्सु उपनमति । एतेन स्व-गत-अपचार-प्राचुर्यादि-निबन्धनाः शङ्काः सर्वा अपि निवर्तेरन् । इदं विश्वास-दार्ढ्यम् आवश्यकम् इत्य् अयम् अर्थः, “राक्षसानाम् अविस्रम्भाद् आञ्जनेयस्य बन्धने । यथा विगलिता सद्यस् त्व् अमोघा ऽप्य् अस्त्र-बन्धना ॥ तथा पुंसाम् अविस्रम्भात् प्रपत्तिः प्रच्युता भवेत् । तस्मात् विस्रम्भ-युक्तानां मुक्तिं दास्यति सा ऽचिरात् ॥" इत्य्-उक्तः । अस्य व्यवसायस्य प्रभावः, "व्यवसायाद् ऋते ब्रह्मन् नासादयति तत् परम्", "निस्संशयेषु सर्वेषु नित्यं वसति वै हरिः । स-संशयान् हेतु-बलान् [[P339]]

**द्वयाधिकारः**

नाध्यावसति माधवः ॥" इत्यादिषु सुप्रसिद्धः । अस्मिन् महा-विश्वासे जाते सति पश्चाद्-विमर्श-काले कदापि (कथम् अपि) संशयो नोदियात् । अतः, पश्चात् कदापि अस्मिन् विषये यथा संशयो न स्यात् तथा-भूतः प्रथम-क्षणे महा-विश्वासः प्रपत्तेर् अङ्गम् । अस्मिन् मन्दे सत्य् अपि विशिष्य कटाक्षयितुं प्रवृत्त ईश्वरः शेष-पूरणं कुर्यात् । "मित्र-भावेन संप्राप्तं न त्यजेयं कथंचन" इति शरण्यो ऽनुजग्राह किल । अञ्जल्यादिकम् अपि, "न जातु हीयते" इत्य्-उक्त-स्वभावं किल वर्तते । अतो मन्द-विश्वासो ऽपि महा-विश्वास-पर्यन्तो भवति ॥

इत्थम् उपायत्वेन अध्यवस्यामीति महा-विश्वासे उक्ते सति, "अनन्य-साध्ये स्वाभीष्टे महा-विश्वास-पूर्वकम् । तद्-एक-उपायता-याच्ञा प्रपत्तिः शरणागतिः ॥", "त्वम् एव उपाय-भूतो मे भवेति प्रार्थना मतिः । शरणागतिर् इत्य् उक्ता", "भव शरणम्" इत्यादि-प्रमाण-अनुसारेण उपाय-प्रार्थना ऽप्य् अत्र प्रतिपादिता भवति । अस्याम् उपाय-प्रार्थनायां गोप्तृत्व-वरणम् अन्तर्गतम् । न पृथग्-भूतम् । [न तु] इष्ट-प्राप्त्य्-अनिष्ट-निवृत्ति-रूप-फल-प्रार्थनायाम् उत्तर-खण्डे क्रियमाणायां सत्याम् अत्र फल-प्रार्थना-करणे पुनरुक्तिः स्यात् । [अङ्ग-]प्रपत्तेः फलत्वेन प्रार्थ्यमानो भक्ति-रूप-उपाय इव स्वतन्त्र-प्रपत्ति-निष्ठस्यात्र साध्यत्वेन प्रार्थनीयत्वेन च वर्तमानः कश्चिद् उपायो नास्ति । एवं सति अत्र प्रार्थनायाः प्रतिपादनं कथम् इति चेत् — फल-प्रदाने सर्वाधिकारि-विषये साधारणे सत्य् अपि, अकिञ्चन-स्व-सर्व-भर-न्यास-कर्तुर् विषये प्रपत्तिः उपाय-अन्तरस्यानं यथा न भवेत् तथा [[P340]]

**श्रीरहस्यत्रयसारे**

शरण्यस्यैव उपाय-अन्तर-स्थाने ऽवस्थाप्य फल-प्रदान-रूपस्यांशस्यातिशयितत्वात् सो ऽतिशयो भर-स्वीकार-अंशो ऽत्र प्रार्थ्यते ॥ [ननु] अथापि इत्थम् उपाय-रूपेण अवस्थातव्यम् इत्य् अपेक्षिते, अभिमत-फल-विशेष उपाय-अन्तर-व्यवधानम् अन्तरैव दातव्य इति किं न प्रार्थितं भवति ? अतः उत्तर-खण्डे प्रार्थना किं नाधिकेति चेत् — उक्त-प्रकारेण प्रार्थना-विषये अंश-भेदस्य प्रत्यायनार्थं पृथग्-अपेक्षणं क्रियते इति नाधिक्यम् । उत्तर-खण्डे ऽपेक्षणीय-फल-विशेष-व्यञ्जकस्य वाक्यस्यान्वय-मात्रार्थं प्रार्थना-पदे अध्याहृते ऽपि फल-स्वरूप-मात्रे तात्पर्यम् इति वा परिहारः सुवचः । पूर्व-उत्तर-खण्डयोर् उभयोः सम्पिण्डितार्थ-निष्कर्षे क्रियमाणे, अकिञ्चनस मम त्वयोपाय-अन्तर-स्थाने स्थित्वा फल-विशेषस्य दानार्थं यथोक्तम् आत्म-रक्षा-भर-निक्षेपं करोमीत्य् एकं विशिष्ट-प्रार्थनान्वित-भर-समर्पणं फलति । इदं समर्पणम् अपि अध्यवसाय-शब्दार्थः । इत्थं स-परिकरं भर-समर्पणम् एव प्रपत्ति-शास्त्रार्थ इत्य् अमुम् अर्थं प्रमाण-संप्रदायाभ्यां बहुत्र समर्थयामहि । "अनेनैव तु मन्त्रेण स्वात्मानं मयि निक्षिपेत् । मयि निक्षिप्त-कर्तव्यः कृत-कृत्यो भविष्यति ॥” इति प्रपत्ति-मन्त्रान्तरे प्रोक्तं कर्तव्य-निक्षेप-प्राधान्यम् अत्रापि तुल्यम् ।

मोक्ष-प्रदस्य सिद्ध-उपायस्य मुमुक्षु-गतः कश्चिच् छास्त्रीयः साध्य-व्याजो वशीकरणम् इत्य् एतत् स्वं (मुमुक्षुं) कर्तृत्वेन प्रदर्शयतोत्तमेन सिद्धम् । अत्रौचित्यात् [^340_1]"उपायेन केनापि हीनो दासो ऽहम्", “अहम् अस्म्य् अपराधानाम् आलयो ऽकिञ्चनो ऽगतिः", "न धर्म-निष्ठो ऽस्मि न [[P341]]

**द्वयाधिकारः**

चात्म-वेदी” इत्य्-आद्य्-उक्त-रीत्या अधिकारि-विशेषः कार्पण्य-रूपः परिकरश् च सूचितौ । इदं गद्ये "अनन्य-शरणः" इति पदे, लघु-गद्ये “स्वात्म-नित्य-नियाम्य" इति चूर्णिकायाम्, श्रीवैकुण्ठ-गद्ये “तत्-प्राप्तये च तत्-पाद-अम्बुज-द्वय-प्रपत्तेर् अन्यन् न मे कल्प-कोटि-सहस्रेणापि साधनम् अस्तीति मन्वानः" इति चूर्णिकायां च प्रपञ्चितम् । श्रीवरद-रामानुजो ऽपि (यज्ञमूर्तिः) (अरुळाळप्पेरुमाळ्-एम्पेरुमानार्) “स्वाभीष्टे पर-संबन्धे स्व-अशक्त्या हीन-साधनः । तत्-प्राप्त्य्-उपायं तत्-पादौ कृत्वा विश्वास-पूर्वकम् ॥” इत्य् अनुजग्राह ॥ इत्थम् अकिञ्चन-अधिकारस्य भर-समर्पण-रूपस्योपायस्य प्रतिपादनात् दुष्कर-कर्म-अन्तर-नैरपेक्ष्यम् अर्थ-सिद्धम् ॥

इत्थं शरण-शब्दान्विते "प्रपद्ये" इति पदे "रक्षिष्यतीति विश्वासो गोप्तृत्व-वरणं तथा । आत्म-निक्षेप-कार्पण्ये" इति निर्दिष्टानि चत्वारि प्रतिपादितानि भवन्ति । "चराचराणि भूतानि सर्वाणि भगवद्-वपुः । अतस् तद्-आनुकूल्यं मे कार्यम् इत्य् एव निश्चयः ॥", "स्वस्य स्वामिनि वृत्तिर् या प्रातिकूल्यस्य वर्जनम्" इत्यादि-प्रमाण-अनुसारेण, स्वामित्व-आदीनि निबन्धनानि प्रतिपादयति स-विशेषणे नारायण-शब्दे आनुकूल्य-संकल्पः प्रातिकूल्य-वर्जनं च सूचितम् इत्य् एतत् पूर्वम् एवावोचाम । इत्थं परिकरा अपि उपाय-अर्थतया सकृत्-कर्तव्या इत्य् एतम् अर्थम् अधिकारान्तरे ऽवोचाम ।

**("प्रपद्ये" इत्यत्र लडर्थः)**

अस्मिन् क्रिया-पदे वर्तमान-व्यपदेशो बर्हिर्-लवनादि-मन्त्रेष्व् इवानुष्ठान-काल-अभिप्रायः । अनैवम्भावेन - 'अयं वर्तमान-व्यपदेशो वर्तमान-देहावधिकतया प्रपत्त्य्-अनुष्ठान-कर्तव्यतां विवक्षतीति', 'फल-प्राप्ति-पर्यन्तं प्रपत्ति-परिकरस्य विश्वासस्यानुवृत्तिं विवक्षतीति', 'प्रपत्ति-काले स्व-संकल्पित-रीत्या आनुकूल्य-संकल्पादेः प्रपत्ति-परिकर-भावेनैवाग्रे ऽप्य् अनुवर्तनीयतां प्रदर्शयतीति' चोच्यमानाः पक्षाः अस्योपायस्य स-परिकरस्य सकृत्-कर्तव्यतां प्रदर्शयद्भिः प्रमाणैर् निरुध्येरन् । त्वरातिशयेन भोग-रूपत्वेन चोपनमन्त्या आवृत्तेः पूर्व-खण्डोक्त-रीत्या ऽनुष्ठित-उपाय-शरीरे न प्रवेशः । अतः अस्मिन् उपाय-वाक्ये वर्तमान-व्यपदेशः, "द्वयम् अर्थ-अनुसन्धानेन सह सदैव वक्ता" इत्य्-उक्तां राग-प्राप्त-भोग-रूप-अनुवृत्तिं विवक्षतीत्य् अपि न ।

इत्थं सर्व-शरण्यत्वं शरणागति-स्वरूपम् एतत्-परिकरा अधिकार-विशेषश् च पूर्व-खण्डे प्रकाशितानि जातानि । एतेन अनन्य-उपायत्वं सिद्धम् ॥

**(उत्तरखण्डार्थः)**

इत्थं प्रतीतायाः शरणागतेः, "तावद् आर्तिस् तथा वान्छा तावन् मोहस् तथा ऽसुखम्" इत्य्-आद्य्-उक्त-रीत्या सकल-फल-साधनत्वात्, "तद्-अन्यः को महोदारः" इत्य्-उक्त-रीत्या परमोदारस्य शरण्यस्य, [^342_1]"गृह्यमाणे न्यूनता-शून्यम् अभीष्ट-सर्व-प्रदम्" इत्य्-उक्त-रीत्या अर्थित-अर्थ-परिदान-दीक्षित-रूपेण अवस्थितत्वात्, अत्र कस्य फलस्य कृते प्रपत्तिः क्रियत इत्य् अपेक्षायाम्, महोदारस्य शरण्यस्य, सर्वोत्कृष्ट-विषयस्यास्य वशीकरण-विशेषस्य, शेषतैक-रसस्य स्व-स्वरूपस्य चानुरूपः फल-विशेषः [[P343]]

उत्तर-खण्डेन [^343_1]"स्वार्थम् एव मम स्वीकरण-रूपम् इदम् एव" इत्य्-उक्त-रीत्या समस्त-विरोधि-निवृत्ति-पर्यन्तया प्रार्थ्यते । एतेनानन्य-प्रयोजनत्वं सिध्यति ।

अत्र स-विशेषणो नारायण-शब्दः प्राप्यताया अनुरूपाणि स्वामित्व-आदीनि अनन्त-गुण-विभूति-विशिष्टस्य स्वामिनः सर्व-प्रकार-निरतिशय-भोग्यतेत्य् एवं-रूपान् आकारान् यथा-प्रमाणं प्राधान्येन दर्शयति ।

इत्थम् उभय-विभूति-विशिष्टस्य प्राप्यत्वे ऽपि आत्म-हविर्-उद्देश्यत्वेन शेषत्व-प्रतिसंबन्धित्वेन तन्-निबन्धन-कैङ्कर्य-लक्ष्यत्वेन च प्रधान-प्राप्य-रूपेण वर्तमानाव् इमौ विशिष्ट-दम्पती इति द्योतनार्थम् अत्र श्रीमच्-छब्दः । अयम् अर्थः, “वैकुण्ठे तु परे लोके श्रिया सार्धं जगत्-पतिः", "तथा सहासीनम् अनन्त-भोगिनि", "आत्म-अनुरूपया श्रिया सह आसीनम्", [^343_2]"उज्ज्वला-ग्रहस्त-वलयायां श्रियां त्वयि चैवाधिवसतोः", [^343_3]"अलंकार-शालि-श्रीमहालक्ष्म्या सह त्वाम्" इत्यादिष्व् अपि विवक्षितः ।

इहत्यः श्री-शब्दः "शृणाति निखिलान् दोषान् श्रीणाति च गुणैर् जगत् । श्रीयते चाखिलैर् नित्यं श्रयते च परं पदम् ॥ श्रयन्तं श्रीयमाणां च शृण्वतीं शृण्वतीम् अपि ।" इत्य्-आद्य्-उक्त-रीत्या ऽनेक-अर्थ-सद्भावे ऽपि [[P344]]

**श्रीरहस्यत्रयसारे**

"श्रिञ् सेवायाम्" इति धातोर् निष्पन्नः सेव्यत्वादीन् वदन् कैङ्कर्य-प्रतिसम्बन्धित्व-परः ॥

श्रीमते इति शब्देन विशिष्टे प्रतिसंबन्धिनि प्रतीते ऽपि सर्व-विध-कैङ्कर्य-प्रयोजक-प्रीति-विशेष-उत्पादक-संबन्ध-गुण-विभूत्यादि-परिपूर्ण-अनुभव-सिद्ध्यर्थम् अत्र नारायण-शब्दः प्रयुक्तो भवति । अत्र चतुर्थी तादर्थ्य-मुखेन कैङ्कर्यं सूचयति । तादर्थ्य-मात्रस्य नित्यत्वात् “तच्-छेषत्व-अनुसंधान-पूर्व-तच्-छेष-वृत्तिकः", "अहं सर्वं करिष्यामि” इत्य्-आद्य्-उक्त-रीत्या ऽत्र परिपूर्ण-अनुभव-पूर्वकं कैङ्कर्यं प्रार्थनीयम् । शरणागति-दशायां शरण्यं प्रति अभिमत-प्रार्थनां करोतीत्य् अतो ऽत्र, भवेयम् इति पदम् अध्याहार्यम् । इत्थं प्राधान्येन प्रथमत इष्ट-प्राप्तिं प्रार्थ्य तद्-अर्थम् अनन्तरं नमसा सर्व-अनिष्ट-निवृत्तिः प्रार्थ्यते ॥

> अप्राप्तितः परिहरन् स्व-परैः स्व-रक्षां  
> तादर्थ्यी परिहृत-स्व-पर-अर्थ-भावः ।  
> अन्य-उपभोग-विरहाद् अनघः प्रपन्नो  
> भुङ्क्ते स्व-भोगम् अखिलं पति-भोग-शेषम् ॥

अस्य न कसो ऽपि क्रिया-पदम् अध्याहरणीयम्, 'न मम स्याम्' इति । अनेन मद्-अर्थं न भवेयम् इत्य् उक्तं भवति । "न मम किञ्चित् स्यात्" इति सर्व-विषय-ममकार-निवृत्ति-मुखेन सर्व-अनिष्ट-निवृत्तिः प्रार्थ्यत इति वा । श्रीमन्त्रे इष्ट-प्राप्त्य्-अनिष्ट-परिहार-विषये उक्तौ चोद्य-परिहाराव् अत्राप्य् अनुसन्धेयौ । अनेन नमः-शब्देन अविद्या-कर्म-तद्-उभय-वासना-रुचि-प्रकृति-संबन्धादि-रूप-सर्व-विरोधिषु निवर्त्यमानेष्व् अपि एतन्-निर्वाहकस्य उक्त-रीत्या परिपूर्ण-कैङ्कर्य-रूप-फल-दशायां फलान्तर-अनुभव-न्यायेन शङ्कितयोः स्वाधीन-स्वार्थ-कर्तृत्व-स्वाधीन-स्वार्थ-भोक्तृत्व-रूपयोर् व्यवसाययोर् निवर्तने ऽत्र प्रधान-तात्पर्यम् इत्य् अनुसंदधते । एतेन फलान्तर-अनुभव-दशायां जायमानयोः स्वाधीन-स्वार्थ-कर्तृत्व-भोक्तृत्व-भ्रमयोर् मुक्त-दशायां कैङ्कर्ये ऽभावं दृष्ट्वा तथा प्रार्थयते इति सिद्धम् ।

"परमात्मनि नाराणां सर्व-भार-समर्पणात् । नैरपेक्ष्यं तु संजातं नम इत्य् उच्यते बुधैः ॥” इति इहत्य-नमश्-शब्दं श्रीवरद-रामानुजो (यज्ञमूर्तिः) व्याचख्यौ । एतच्-छ्लोकोक्तं नैरपेक्ष्यं स्व-रक्षणे निर्भरत्वम् । अनेन निर्भरत्वेन भर-समर्पणं सूचितं वा, स्व-निर्भरत्व-पर्यन्तं भर-समर्पणम् अत्र विवक्षितं वा भवति । हविस्-समर्पणे "इदम् इन्द्राय न मम" इतिवत् "अहं श्रीमते नारायणाय" इत्यत्र भर-गर्भारतया समर्प्य, "न मम" इति स्व-संबन्धो व्यवच्छिद्यत इत्य्-उक्तौ, अस्याः समर्पण-रूप-योजनायाः स्वारस्यम् । अस्यां योजनायां पूर्व-खण्डो ऽङ्ग-पञ्चक-परः, उत्तर-खण्डो ऽङ्गि-प्रतिपादकः । "अहम् अद्यैव मया समर्पितः” इत्य्-उक्त-रीत्यात्र "अहं श्रीमते नारायणाय" इति समर्पणे कृते सति, “यत् संरक्ष्यतया ऽप्य् एते", "तथैवास्मि हि भरः" इत्य्-आद्य्-उक्त-रीत्या स्व-रक्षण-भरः स्व-रक्षण-फलं च तदीयम् एवेति अत्राभिप्रेतम् इति वा । "नमः" इत्य् अनेनास्मद्-आत्मीयैः सह स्व-रक्षण-तत्-फलाभ्यां च सह स्वस्य संबन्ध-अभावः प्रदर्श्यते । पर-संबन्ध-विधौ स्व-संबन्ध-निषेधे च तात्पर्याद् एतयोः [[P346]]

**श्रीरहस्यत्रयसारे**

चतुर्थी-नमसोर् द्वयोर् अपि फलम् अस्ति । अस्मिन् समर्पणे ऽपि पर-निरपेक्ष-कर्तृत्वादिकं निषेद्धुं “नमः" इत्य् उच्यत इति वा । स्थूल-प्रक्रिया-स्वीकारे ऽपि "नमामि" इति पदस्यात्म-समर्पण-अर्थतया व्याख्यान-पर-पद-स्तोत्र-प्रक्रियया ऽयं नमः-शब्दः समर्पण-अर्थस्य संगतः ।

इत्थम् उत्तर-खण्डम् आत्म-समर्पण-परतया ऽनुसंदधताम् एतद्-अनुरूपः स्वरूप-अनुबन्धी फल-विशेषो ऽत्र स्वतः प्राप्तः । पूर्वोक्त-रीत्या फल-परतयोत्तर-खण्डम् अनुसंदधताम् इदम् आत्म-रक्षा-भर-समर्पणम् उपाय-परे पूर्व-खण्डे शरण-शब्दान्वित-क्रिया-पदे ऽनुसन्धेयम् ।

**(द्वयस्थ-पद-प्रतिपादित-अर्थ-संग्रहः)**

इत्थं द्वये पदेषु क्रमेण शब्द-अर्थ-स्वभावाभ्यां पुरुषकार-योगः, तस्य नित्यत्वम्, उपाय-वैशिष्ट्यम्, शरण्य-गुण-पूर्णत्वम्, संबन्ध-विशेषः, दिव्य-मङ्गल-विग्रह-योगः, तत्र शेष-भूतस्याश्रयण-अवलम्बनम्, तस्योपायत्व-प्रकारः, वशीकरण-विशेषः, तत्-परिकराः, अधिकारि-विशेषः, प्राप्य-वैशिष्ट्यम्, गुण-विभूति-विशिष्ट-प्राप्यत्वम्, कैङ्कर्य-प्रतिसम्बन्धित्वम्, कैङ्कर्य-प्रार्थना, सर्व-विध-कैङ्कर्य-लाभः, सर्व-अनिष्ट-निवृत्तिः, तस्या आत्यन्तिकत्वम्, पर-अधीन-पर-अर्थ-कर्तृत्वम्, तथाविध-भोक्तृत्वम् इत्य् एते प्राधान्येन, एतद्-अपेक्षितार्थाः सर्वे ऽपि सिद्ध-साध्य-विभाग-वद्-धियाम् उपाय-उपेयाभ्यां द्वाभ्यां प्रधान-प्रतिपाद्याभ्यां संबद्धाः प्रकाशिताः ॥

**(द्वयानुसन्धाने क्रमः)**

इत्थं शारीरक-शास्त्र इव तत्त्व-विशेषस्य, उपाय-विशेषस्य, फल-विशेषस्य चास्मिन् मन्त्र-रहस्ये प्रतिपादितत्वे ऽपि, अस्य श्वेताश्वतर-मन्त्रवत् फल-अपेक्षा-पूर्वक-उपाय-अनुष्ठान-प्रधानत्वात्, उपाय-फलयोर् उत्पत्ति-क्रमेण संगतेन पाठ-क्रमेण फल-प्रतिपादक-वाक्यस्य पाश्चात्यत्वे ऽपि अर्थ-क्रमेणेदं पूर्वम् अनुसन्धेयम् इति पूर्वे ऽनुजगृहुः । पुरुषः पुरुषार्थम् अविमृश्योपाय-विमर्शम् उपाय-अनुष्ठानं च न कुर्यात् किल । इत्थं श्रीमन्त्रे ऽपि उपाय-फल-प्रतिपादक-अंशयोः क्रम-प्रकारौ द्रष्टव्यौ । फलार्थिनो ऽधिकारिणस् सत एव ह्य् एतद्-उपाय-अनुष्ठानं प्राप्तं भवति ।

**(द्वयस्य संपिण्डितार्थः)**

"द्वयेन शरणं व्रजेत्", "द्वयार्थः शरणागतिः" इत्य् अभियुक्तोक्तितो द्वयम् उपाय-अनुष्ठानं प्राधान्येन प्रकाशयति । अत्र पूर्व-खण्डः, चतुर्थ्यन्त-पद-द्वयम्, नमश् चेति वाक्य-अन्तर-त्रय-सत्त्वे ऽपि पिण्डी-भूय उपाय-प्रधान-एक-वाक्य-रूपे परिसमाप्तता भवति । कथम् इति चेत् — सर्व-स्वामिनः सर्व-प्रकार-निरतिशय-भोग्यस्य श्रीमहालक्ष्म्य्-अविनाभूतस्य नारायणस्य श्रीचरणयोः स्वरूप-प्राप्त-सर्व-देश-सर्व-काल-सर्व-अवस्थ-उचित-सर्व-विध-कैङ्कर्यस्य विरोधिनां सर्वेषां निवृत्ति-पूर्वकं परिपूर्ण-कैङ्कर्य-प्राप्त्यर्थम् अकिञ्चनो दासो ऽहम्, स्व-रक्षण-भरादिषु ममान्वयो यथा निवृत्तः स्यात् तथा श्रीमतो नारायणस्य चरणयोर् अङ्ग-पञ्चक-संपन्नम् आत्म-रक्षा-भर-समर्पणं करोमीति द्वये संपिण्डितो ऽर्थः ॥

> वैराग्य-विजित-स्वान्तैः प्रपत्ति-विजित-ईश्वरैः ।  
> अनुक्रोश-एक-विजितैर् इत्य् उपादेशि देशिकैः ॥  
> इदम् अष्ट-पदं व्यासे समासे षट्-पदं विदुः ।  
> वाक्यं पञ्च-पदैर् युक्तम् इत्य् आख्यात-प्रधानकम् ॥ [[P348]]

**श्रीरहस्यत्रयसारे**

**(महिम-निरूपणम्)**

> एकं द्वयं त्र्य्-अवयवं सुख-लभ्य-तुर्यं  
> व्यक्त-अर्थ-पञ्चकम् उपात्त-षड्-अङ्ग-योगम् ।  
> सप्तार्णवी-महिमवत् विवृत-अष्ट-वर्णं  
> रङ्गे सताम् इह रसं नवमं प्रसूते ॥

**(अधिकारार्थसंग्राहिका गाथा)**

आम्नातं द्वयं संमेल्य (द्वयम् अधीत्य), दययोपकुर्वतः श्रीवल्लभस्य चरणौ द्वाव् अपि शरणतया ऽऽश्रित्य अस्मदीयं पङ्कज-वासिनी-नाथम् उपसृत्य आनन्द-वर्धक-देशे दास्यानां सर्वेषां निर्दोष-ज्ञानेन सह स्वीकरण-प्रकारं व्यरूपयाम ॥

> न वेदान्ताच् छास्त्रं न मधु-मथनात् तत्त्वम् अधिकं  
> न तद्-भक्तात् तीर्थं न तद्-अभिगमात् सात्विक-पदम् ।  
> न सत्त्वाद् आरोग्यं न बुध-भजनाद् बोध-जनकं  
> न मुक्तेः सौख्यं न द्वय-वचनतः क्षेम-करणम् ॥

इति श्रीकवि-तार्किक-सिंहस्य सर्व-तन्त्र-स्वतन्त्रस्य श्रीमद्-वेङ्कट-नाथस्य वेदान्त-आचार्यस्य कृतिषु श्रीमद्-रहस्य-त्रय-सारे द्वयाधिकारो द्वाविंशः ॥

श्रीमते निगमान्त-महा-देशिकाय नमः ॥

[^324_1]: अल्लि मलर् मकळ् प्ōक मयक्कङ्कळ् - तिरुवाय्मोळि ३-१०-८
[^325_1]: अकलकिल्लेऩ् - तिरुवाय्मोळि ६-१०-१०
[^327_1]: व्ēऱि माऱात पूम्ēलिरुप्पाळ् विऩै तीर्क्कुम्ē - तिरुवाय्मोळि ४-५-११
[^327_2]: निऩ् तिरुवरुळुम् पङ्कयत्तार् तिरुवरुळुङ् कोण्टु - तिरुवाय्मोळि ९-२-१
[^328_1]: पूम्ēल् वळर्न्त मकळाय् - तिरुवाय्मोळि ६-३-६
[^329_1]: अकलकिल्लेऩ् इऱैयुमेऩ्ऱलर्ēल् मङ्कैयुऱै मार्पा - तिरुवाय्मोळि ६-१०-१०
[^329_2]: ओळ् तोटियाळ् तिरुमकटुम् नीयुम्ē निला निर्प - तिरुवाय्मोळि ४-९-१०
[^329_3]: इम्मैयिल् तिरुमाऱ्कु इऩ्मै कण्टु - तिरुवाय्मोळि ७-९-११
[^329_4]: तऩ्ऩटियार् - पेरियाऴ्वार् तिरुमोऴि ४-१०-२
[^330_1]: निकरिल् पुकऴाय् - तिरुवाय्मोळि ६-१०-१०
[^330_2]: अम्माऩाटिप्पिराऩ् अवऩेव्विटत्ताऩ् याऩार् - तिरुवाय्मोळि ५-१-७
[^332_1]: अकलकिल्लेऩ् - तिरुवाय्मोळि ६-१०-१०
[^335_1]: उऩ्ऩटिक् कीऴमर्न्तु पुकुन्ēत्ēऩ् - तिरुवाय्मोळि ६-१०-१०
[^335_2]: कटल् किटन्तवऩ् चरण्ē चरण् - तिरुवाय्मोळि ५-८-११
[^335_3]: नाकणैमिचै नम्पिराऩ् चरण्ē चरणाम् - तिरुवाय्मोळि ५-१०-११
[^340_1]: पुकलोऩ्ऱिल्ला अटिय्ēऩ् - तिरुवाय्मोळि ५-१०
[^342_1]: क्ōळ् कुऱै विल्लाऩ् व्ēण्टिऱ्ऱेल्लाम् तरुम् - तिरुवाय्मोळि ३-९-५
[^343_1]: तऩक्क्ēयाक वेऩैक् कोळ्ळुमीत्ē - तिरुवाय्मोळि २-९-४
[^343_2]: ओळ् तोटियाळ् तिरुमकटुम् नीयुम्ē निला निर्प - तिरुवाय्मोळि ४-९-१०
[^343_3]: क्ōलत् तिरुमामकळ्ōटुऩ्ऩै - तिरुवाय्मोळि ६-९-३