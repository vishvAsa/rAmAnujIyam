+++
title = "२८ द्वयाधिकारः"

+++
...



सर्वज्ञत्वं नाम - "अज्ञातं नास्ति ते किञ्चित्”, “यो वेत्ति युगपत् सर्वं प्रत्यक्षेण सदा स्वतः" इत्य्-उक्त-रीत्या सर्वस्य साक्षात्करणम् । इदम् आश्रितेभ्यो देयेषु हितेषु, निवर्तनीयेषु विरोधिषु चैतदज्ञातं किम् अपि नास्तीत्य् अनुसन्धानस्य प्रयोजकम् ।

सर्वशक्तित्वं नाम - अघटित-घटना-सामर्थ्यम् । इदं संसारिणो ऽस्मान् इच्छा-समकालं नित्य-सूरि-परिषदि निवेशयितुं समर्थ इति निश्चयस्य प्रयोजकम् ।

परमकारुणिकत्वं नाम – स्वार्थ-निरपेक्षा पर-दुःख-निराकरणेच्छा । इदम् अनन्तापराधवतो ऽपि "मित्र-भावेन संप्राप्तम्”, “यदि वा रावणः स्वयम्" इत्य्-उक्त-रीत्या यत्-किञ्चिद्-व्याज-मात्रेण क्षमेतेति प्रबोधस्य प्रयोजकम् ।

कृतज्ञत्वं नाम - "न स्मरत्य् अपराधानां शतम् अप्य् आत्मवत्तया । कथञ्चिद् उपकारेण कृतेनैकेन तुष्यति ॥”, “ऋणं प्रवृद्धम् इव मे हृदयान् नापसर्पति ॥” इति रीत्या अत्यल्पस्याप्य् अनुकूल-व्यापारस्य परम-उपकार-करणस्येव अविस्मरणम् । इदं स्वस्मिन् यस्य कस्यचिद् उपयुक्तस्य (समर्थस्य) चिह्नस्य दर्शने ऽस्मान् कदापि न परित्यजेदिति स्थितेः प्रयोजकम् ।

स्थिरत्वं नाम - आश्रित-रक्षणे अविचालनीयत्वम् । इदम् अत्यान्तान्तरङ्गैर् निवारणे ऽपि "न त्यजेयं कथंचन" इत्य्-उक्त-रीत्या ऽस्मान् न त्यजेदिति विश्वासस्य प्रयोजकम् ।

परिपूर्णत्वं नाम - अवाप्त-समस्त-कामत्वम् । इदम् "अण्व् अप्य् उपहृतं भक्तैः प्रेम्णा भूर्य् एव मे भवेत्", "पत्रं पुष्पं फलं तोयं यो मे [[P332]]

**श्रीरहस्यत्रयसारे**

भक्त्या प्रयच्छति" इत्य्-आद्य्-उक्त-रीत्या भाव-बन्ध-दर्शन-मात्रातिरेकेण अन्यदस्मत्-प्रतोपहारे किञ्चित्-तारतम्य-दर्शनं न कुर्यादिति शक्य-किञ्चित्-कारोद्यमस्य प्रयोजकम् ।

परमोदारत्वं नाम – उपाय-लाघवम् उपेय-गौरवं पात्र-अपकर्षं च अदृष्ट्वैव सर्वस्व-दाने कृते ऽपि अस्मत्-कृतम् अपर्याप्तम् इत्य् एवं-भावस्य प्रयोजिका प्रदान्यता । इदं दधि-भाण्डादिवत् हठात्कारं कृत्वा ऽपि अनुबन्धि-पर्यन्तं परम-पुरुषार्थापेक्षणस्य प्रयोजकम् ।

इत्थम् अन्ये ऽपि शरण्यतोपयुक्ताः गुणास् तद्-उपयोग-विशेषाश् चात्रानुसंघेयाः ।

उपायानुष्ठान-दशायां तत्तद्-विद्या-नियत-कतिपय-गुण-शिष्टतया ऽनुसंधेयस्य सतः प्राप्ति-दशायां समस्त-गुण-विशिष्टतया ऽनुभाव्यत्वे ऽपि, अत्रोत्तर-खण्डे नारायण-शब्दस्य स्वरूप-गुण-कृत-कैङ्कर्य-प्रतिसम्बन्धित्वे तात्पर्य-सत्त्वात् तद्-उपयुक्ताः शेषित्व-निरतिशय-भोग्यत्वादयः प्रधानतमाः ॥ अत्र संबन्ध-विशेषादि-मुखेन आनुकूल्य-संकल्पनाति-कूल्य-वर्जनयोः सूचितत्व-प्रकारम् अधिकारान्तरे ऽभ्यधाम ।

**("श्रीमन्नारायण"-पदस्य व्यस्तत्व-समस्तत्वोपपादनम्)**

अत्र "श्रीमन्-नारायण-चरणौ” इत्य् एतत् समस्ततया ऽपि योजयन्ति । "कमल-nayana वासुदेव ... भव शरणम्” इति प्रयोगम्, "त्वम् एवोपाय-भूतो मे भव" इति वाक्यम्, "[^332_1]विश्लेष्टुं न शक्नोमि" इति गाथाम्, [[P333]]

**द्वयाधिकारः**

"अकिञ्चनो ऽनन्य-गतिः शरण्य" इति स्तोत्र-वाक्यम्, “श्रीमन्-नारायण स्वामिन्" इत्यादीनि मन्त्रान्तराणि, द्वय-विवरणं गद्यं च दृष्ट्वा 'श्रीमन्' 'नारायण' इति द्वे संबुद्धी कृत्वा तवेत्य् एकं पदम् अध्याहृत्य च योजयन्ति । इत्थं व्यस्तत्वे समस्तत्वेऽपि वा विशेषण-विशेष्ययोः स्थिति-प्रकारे न वैषम्यम् । इयं स्थितिः पूर्वोत्तर-खण्डयोः समाना ।

**(चरणशब्दार्थः)**

"चरणौ" इति शब्दो नित्यस्य दिव्य-मङ्गल-विग्रहस्य उपलक्षणम् । श्रियः-पत्युः सर्वस्मात् परत्वं नित्य-विग्रह-योगश् च ज्ञातव्येषु प्रधानतमे इत्य् अयम् अर्थः, “नित्य-सिद्धे तद्-आकारे तत्-परत्वे च पौष्कर । यस्यास्ति सत्ता हृदये तस्यासौ सन्निधिं व्रजेत् ॥" इत्यादिषु प्रसिद्धः ॥ अतः "श्रीमन्-नारायण" इत्यत्र सौलभ्यान्वितं परत्वं "चरणौ" इत्यत्र नित्य-विग्रह-योगश् चानुसन्धेये । दिव्यात्म-स्वरूपे अधो-निर्दिष्ट-गुणेषु च प्रबोध-रहितानां शुद्ध-सत्त्व-द्रव्य-मयः स्व-विषय-ज्ञानेन ज्ञान-संकोच-निवर्तकः परत्व-सौलभ्य-व्यञ्जको दिव्य-मङ्गल-विग्रह एव लक्ष्यः । इदं प्राधान्यम् अभिप्रेत्य गद्ये गुणेभ्यः पूर्वं दिव्य-मङ्गल-विग्रहं निर्दिदेश । दिव्यात्म-स्वरूपे विशद-ज्ञानवद्-अङ्गे ऽपि, "मूर्तं ब्रह्म ततो ऽपि तत्-प्रियतरं रूपं यद् अत्यद्भुतम्” इति यथोच्येत तथा - ईश्वरस्यापि भोग्यतमस्य नित्य-विग्रहस्यानुभवे आदरातिशयात् परकालसूरिः स्वम् ईश्वर-विषये देहात्म-वादिनं प्रतिपादयामास ।

सर्वेश्वर-दिव्य-मङ्गल-विग्रहस्य "पापं हरति यत् पुंसां स्मृतं संकल्प-नामयम् । तत् पुण्डरीक-नयनं विष्णोर् द्रक्ष्याम्य् अहं मुखम् ॥", [[P334]]

**श्रीरहस्यत्रयसारे**

"रूपौदार्य-गुणैः पुंसां दृष्टि-चित्ताहारिणम्" इत्य्-आद्य्-उक्त-रीत्या शुभत्वम् आश्रयत्वं च अस्ति । बद्धानाम् आश्रयत्वे सत्य् अपि शुभत्वं नास्ति । भगवत्-स्वरूपस्य शुभत्वे सत्य् अपि आश्रयत्वं नास्ति । संसार-बन्ध-रहितस्य परिशुद्धात्म-स्वरूपस्य संसरणौपयिक-सहकारि-योग्यताया अभावे ऽपि परतन्त्र-चेतनत्वेन संसरण-स्वरूप-योग्य-वस्तुत्वात् तस्य हेय-प्रत्यनीकत्व-रूपं शुभत्वं नास्ति; आश्रयत्वं च नास्ति । मुक्तानां विग्रह-परिग्रह-दशायाम्, नित्य-विग्रहाणां नित्यानां च आश्रयत्वे सत्य् अपि संसार-निवर्तन-क्षमं शुभत्वं नास्ति । अतो दिव्य-मङ्गल-विग्रहस्यैव मुमुक्षूपयुक्तं शुभत्वम् आश्रयत्वं च अस्ति ।

> परावर-सुख-ग्राह्यं प्रेम-बोध-प्रसाधकम् ।
> स्वरूपात् स्वामिनो रूपम् उपादेयतमं विदुः ॥

शरणागति-विधायक-वाक्ये ऽपि "माम् एकं शरणं व्रज" इति विग्रह-विशिष्टो लक्ष्यः प्रतीतः । अयं दिव्य-विग्रहः पर-व्यूहाद्यवस्था-पञ्चके ऽपि शुभाश्रय इत्य् अयम् अर्थः शास्त्र-सिद्धः ।

> चित्तालम्बन-सौकर्य-कृपोत्तम्भकतादिभिः ।
> उपायत्वम् इह स्वामि-पादयोर् अनुसंहितम् ॥

अत्र दास-भूतः औचित्यातिशयात्, "अनतिक्रमणीयं हि चरण-ग्रहणम्” इत्य्-उक्त-रीत्या कृपोत्तम्भकत्वातिशयात्, “तवामृतस्यन्दिनि" इत्य्-आद्य्-उक्त-रीत्या भोग्यत्वातिशयाच् च श्रीचरणाव् अवलम्बते । अयम् अर्थः, "सर्वथा चरण-द्वन्द्वम्", "त्वत्-पाद-कमलाद् अन्यत्", "मम ते पादयोः [[P335]]

**द्वयाधिकारः**

स्थितम्", "लोक-विक्रान्त-चरणौ शरणं ते ऽव्रजं विभो”, “स भ्रातुश् चरणौ गाढम्”, “तस्य ताम्र-तलौ तात चरणौ सुप्रतिष्ठितौ । सुजात-मृदु-रक्ताभिर् अङ्गुलीभिर् अलंकृतौ । प्रयतेन मया मूर्ध्ना गृहीत्वा ऽभिवन्दितौ ॥", "चरणौ शरणं यातः”, “प्रपन्नाघौघ-विध्वंसि-चरणौ शरणं गतः" इत्यादिषु च प्रसिद्धः । एतदनुसारिणो ऽपि, [^335_1]"त्वच्-चरणयोर् अवो ऽधस्तात् प्राविशम्” इति, "त्वत्-पाद-मूलं शरणं प्रपद्ये" इति चानुजगृहुः । "सौगन्ध्य-सौकुमार्यादि-गुण-विग्रहवान् हरिः । तस्य स्वात्म-प्रदाने तु साधने स्व-पद-द्वयम् ॥" इत्य् अभियुक्ताः प्रतिपादयामासुः ।

"चरणौ" इत्यत्र, "तम् एव शरणं गच्छ", "[^335_2]चरणौ ताव् एव शरणम्", "[^335_3]नाग-शयनोपरि [स्थितस्य] अस्मदुपकारकस्य चरणौ एव शरणम्" इत्य्-आद्य्-उक्त-रीत्या अवधारणं विवक्षितम् ।

**(श्रीवैशिष्ट्य-बाधक-शङ्का-परिहारः)**

> चरणाव् इति निर्देशः पत्नी-वैशिष्ट्य-बाधकः ।
> इति मन्दैर् इदं प्रोक्तं श्रीमच्-छब्द-विरोधतः ॥
> शब्द-स्वरसतः प्राप्तं वैशिष्ट्यं प्रथम-श्रुतम् ।
> विशेष्य-चरण-द्वित्वं न हि बाधितुम् अर्हति ॥
> चरणान् इति वक्तव्यम् इति यच् च प्रसञ्जितम् ।
> ग्रन्थज्ञैर् अपहास्यं तत् पति-प्राधान्यतो ऽन्वयात् ॥ [[P336]]

**श्रीरहस्यत्रयसारे**

> न सम्राज्ञि स-पत्नीके सद्-द्वितीयोक्ति-साहसम् ।
> तथा ऽत्रेत्य् अपरामृश्य दर्शितं गुरु-साहसम् ॥

सर्वशक्तेर् उपायत्वे एतद्-विशेषणापेक्षा कुतः ? सापेक्षत्वे सर्वशक्तित्व-हीनता किं न स्यात् ? इति चेत् — इदं चोद्यं नारायण-शब्द-चरण-शब्दोक्ते गुण-विग्रह-योगे ऽपि सुकरम् । तेषाम् एतद्-विशेषणत्वात्, तेषां वस्तु-अनुरूपोपयोग-विशेष-सत्त्वाच् च तैः सर्वशक्तित्व-विरोधो नेति यथा-प्रमाणम् अभ्युपगमे, इदं बहु-प्रमाण-प्राप्ते, इह श्रीमच्-छब्दे स्वारसिक-विशेषण-भाव-पत्नी-संबन्धे ऽपि तुल्यम् । एवं सति चरणाव् इति द्विवचन-मात्रावलम्बनेन श्री-संबन्ध उपलक्षणत्वोक्तौ गुणादि-संबन्धे ऽप्य् एवम् उक्तिः प्रसज्यते । चरण-शब्दे उपाय-वाचि-शब्द-समभिव्याहाराद् उपयुक्त-गुण-विग्रह-विशिष्ट उपायो भवतीति विवक्षितम् इति चेत् — इदम् अत्रापि तुल्यम् । एवं सति अस्या विशेषणत्वे ऽभ्युपगम्यमाने सर्वशक्तित्व-विरोधः प्रसज्यत इति वदताम् एतत्-पुरुषकारापेक्षायाम् अपि सर्वशक्तित्व-विरोधः प्रसज्येत । "यौवत्वादौ तुल्ये" इति श्लोकोक्त-गुण-विभाग-रीत्या पुंस्त्व-पितृत्व-प्रशासितृत्वादिभिः प्रतापोत्तरं दण्ड-धरं सन्तम् ईश्वरम् आश्रयितुं प्रवर्तमानानां स्त्रीत्व-मातृत्वादि-गुणातिशयेन अस्यास् तम् आश्रयितुम् अस्माकं पुरुषकार-भावो ऽपीश्वर-स्वातन्त्र्य-नियत इत्य्-उक्तौ, इत्थम् एव सह-धर्म-चारिण्या ऽनया विशिष्टस्य सत एव शरण्यता ऽपीश्वर-स्वातन्त्र्य-नियतेति स्वीकारे न कस्यापि प्रमाणस्य निरोधो भवति ।

**(शरणशब्दार्थः)** [[P337]]

अत्र शरण-शब्दः "उपाये गृह-रक्षित्रोः शब्दः शरणम् इत्य् अयम् । वर्तते साम्प्रतं त्व् एष उपायैकार्थ-वाचकः ॥” इति विशिष्योक्तेर् उपाय-परः ।

> भर-न्यास-बलाद् एव स्व-यत्न-विनिवृत्तये ।
> अत्रोपायन्तर-स्थाने रक्षको विनिवेशितः ॥

सर्वाधिकारिणां तत्तच्-छास्त्रार्थैर् आराधिते सर्वेश्वरे फलोपाये सति, अत्र विशिष्य उपाय इत्य्-उक्तेर् आवश्यकता उपायान्तर-स्थाने सहज-कारुण्यादि-विशिष्टस्य ईश्वरस्यावस्थापन-रूपस्य प्रपत्ति-प्रकारस्य प्रत्यायनार्थेत्य् एतावद् एव ।

अत्र भक्ति-योग-स्थाने प्रपत्तौ तिष्ठन्त्याम्, ईश्वरस्योपायन्तर-स्थाने स्थितिः कथम् इति चेत् — अङ्ग-रूपेण प्रपत्तिं कृत्वा उपाय-रूपेण उपासनम् अप्य् अनुष्ठाय प्राप्यस्य फलस्य तम् उपायम् अन्तरैव प्रपत्ति-मात्रेण प्राप्तेर् मूलम् ईश्वरस्य सहज-कारुण्यादि-स्वभाव-विशेष इत्य् अतः, अकिंचनस्येश्वर उपायन्तर-स्थाने ऽवस्थित इत्य् उच्यते ।

अभिमत-फलस्योपायतया विहितं भरं वोढुम् असमर्थेन अकिञ्चनेन, गोप्तृत्वेन अवस्थितस्य तस्य "त्वं ममोपायो भव" इति उपायन्तर-स्थाने निवेशनं नाम - मम शिरसि उपायन्तरमनारोप्य, तद्-वहने जनिष्यमाणस्याभिमतस्य सर्वस्यापि प्रदानं समर्थ-कारुणिकस्य तवैव भरत्वेन स्वीकरणीयम् इति प्रार्थनम् ॥ इमम् अंशं निष्कृष्य निक्षेपो ऽङ्गीत्य् उच्यते । इदं स्व-निर्भरत्व-पर्यन्तम् । इमं निष्कर्षम् अभिप्रेत्यैष “साम्प्रतं त्व् एष उपायैकार्थ-वाचकः" इत्य् उच्यते । [[P338]]

**श्रीरहस्यत्रयसारे**

उपाय-प्रार्थनायाः, निक्षेपस्य च पृथक् पृथक् निर्देश-स्थलेषु उपाय-शब्दे एतद्-विवक्षायास् त्यागो वा, भर-समर्पणादीनां सुव्यक्तत्वाय पृथग्-उक्तिर् वा, अत्र स्वरूप-भर-फलानां समर्पणीयत्वाद् अनेकांश-विशिष्ट-समर्पणे ऽंशान्तर-परता वा भवितुम् अर्हति । एभिस् त्रिभिः प्रकारैः पुनरुक्ति-दोषो नास्ति (निवर्तते) ।

इदम् उपायत्वं न्यास-विद्याया विशिष्य वेद्याकारः । एतदपेक्षिताः सन्तो ज्ञान-शक्त्यादय आयान्ति ॥

**("प्रपद्ये" शब्दार्थः)**

“प्रपद्ये” इत्यत्र गति-वाची धातुः गत्यर्थानां बुद्धयर्थत्वाद् अत्रापेक्षितं बुद्धि-विशेषम् आचष्टे । अत्र बुद्धिर् नाम - "रक्षिष्यतीति विश्वासः” इत्य्-उक्तो ऽध्यवसायः । अङ्गेषु सार-भूतं विश्वासं पुरस्कृत्य स-परिकरः साध्य-उपायो ऽत्र प्रतीयते । कथम् इति चेत् — अत्र "" इत्य् उपसर्गो विश्वासस्य प्रकर्ष-रूपां महत्तां प्रदर्शयति । अयं विश्वास-प्रकर्षः श्रीमच्-छब्दे नारायण-शब्दे च निहितेषु पुरुषकार-संबन्ध-गुणादिषु अनुसंहितेषु सत्सु उपनमति । एतेन स्व-गतापचार-प्राचुर्यादि-निबन्धनाः शङ्काः सर्वा अपि निवर्तेरन् । इदं विश्वास-दार्ढ्यम् आवश्यकम् इत्य् अयम् अर्थः, “राक्षसानाम् अविस्रम्भाद् आञ्जनेयस्य बन्धने । यथा विगलिता सद्यस् त्व् अमोघा ऽप्य् अस्त्र-बन्धना ॥ तथा पुंसाम् अविस्रम्भात् प्रपत्तिः प्रच्युता भवेत् । तस्मात् विस्रम्भ-युक्तानां मुक्तिं दास्यति सा ऽचिरात् ॥" इत्य्-उक्तः । अस्य व्यवसायस्य प्रभावः, "व्यवसायाद् ऋते ब्रह्मन् नासादयति तत् परम्", "निस्संशयेषु सर्वेषु नित्यं वसति वै हरिः । स-संशयान् हेतु-बलान् [[P339]]

**द्वयाधिकारः**

नाध्यावसति माधवः ॥" इत्यादिषु सुप्रसिद्धः । अस्मिन् महा-विश्वासे जाते सति पश्चाद्-विमर्श-काले कदापि (कथम् अपि) संशयो नोदियात् । अतः, पश्चात् कदापि अस्मिन् विषये यथा संशयो न स्यात् तथा-भूतः प्रथम-क्षणे महा-विश्वासः प्रपत्तेर् अङ्गम् । अस्मिन् मन्दे सत्य् अपि विशिष्य कटाक्षयितुं प्रवृत्त ईश्वरः शेष-पूरणं कुर्यात् । "मित्र-भावेन संप्राप्तं न त्यजेयं कथंचन" इति शरण्यो ऽनुजग्राह किल । अञ्जल्यादिकमपि, "न जातु हीयते" इत्य्-उक्त-स्वभावं किल वर्तते । अतो मन्द-विश्वासो ऽपि महा-विश्वास-पर्यन्तो भवति ॥

इत्थम् उपायत्वेन अध्यवस्यामीति महा-विश्वासे उक्ते सति, "अनन्य-साध्ये स्वाभीष्टे महा-विश्वास-पूर्वकम् । तदेकोपायता-याच्ञा प्रपत्तिः शरणागतिः ॥", "त्वम् एवोपाय-भूतो मे भवेति प्रार्थना मतिः । शरणागतिर् इत्य् उक्ता", "भव शरणम्" इत्यादि-प्रमाणानुसारेणोपाय-प्रार्थना ऽप्य् अत्र प्रतिपादिता भवति । अस्याम् उपाय-प्रार्थनायां गोप्तृत्व-वरणम् अन्तर्गतम् । न पृथग्-भूतम् । [न तु] इष्ट-प्राप्त्यनिष्ट-निवृत्ति-रूप-फल-प्रार्थनायाम् उत्तर-खण्डे क्रियमाणायां सत्याम् अत्र फल-प्रार्थना-करणे पुनरुक्तिः स्यात् । [अङ्ग-]प्रपत्तेः फलत्वेन प्रार्थ्यमानो भक्ति-रूपोपाय इव स्वतन्त्र-प्रपत्ति-निष्ठस्यात्र साध्यत्वेन प्रार्थनीयत्वेन च वर्तमानः कश्चिद् उपायो नास्ति । एवं सति अत्र प्रार्थनायाः प्रतिपादनं कथम् इति चेत् — फल-प्रदाने सर्वाधिकारि-विषये साधारणे सत्य् अपि, अकिञ्चन-स्व-सर्व-भर-न्यास-कर्तुर् विषये प्रपत्तिर् उपायन्तरस्यानं यथा न भवेत् तथा [[P340]]

**श्रीरहस्यत्रयसारे**

शरण्यस्यैवोपायन्तर-स्थाने ऽवस्थाप्य फल-प्रदान-रूपस्यांशस्यातिशयितत्वात् सो ऽतिशयो भर-स्वीकारांशो ऽत्र प्रार्थ्यते ॥ [ननु] अथापि इत्थम् उपाय-रूपेण अवस्थातव्यम् इत्य् अपेक्षिते, अभिमत-फल-विशेष उपायन्तर-व्यवधानम् अन्तरैव दातव्य इति किं न प्रार्थितं भवति ? अतः उत्तर-खण्डे प्रार्थना किं नाधिकेति चेत् — उक्त-प्रकारेण प्रार्थना-विषये ऽंश-भेदस्य प्रत्यायनार्थं पृथग्-अपेक्षणं क्रियते इति नाधिक्यम् । उत्तर-खण्डे ऽपेक्षणीय-फल-विशेष-व्यञ्जकस्य वाक्यस्यान्वय-मात्रार्थं प्रार्थना-पदे अध्याहृते ऽपि फल-स्वरूप-मात्रे तात्पर्यम् इति वा परिहारः सुवचः । पूर्वोत्तर-खण्डयोर् उभयोः सम्पिण्डितार्थ-निष्कर्षे क्रियमाणे, अकिञ्चनस मम त्वयोपायन्तर-स्थाने स्थित्वा फल-विशेषस्य दानार्थं यथोक्तम् आत्म-रक्षा-भर-निक्षेपं करोमीत्य् एकं विशिष्ट-प्रार्थनान्वित-भर-समर्पणं फलति । इदं समर्पणम् अप्य् अध्यवसाय-शब्दार्थः । इत्थं स-परिकरं भर-समर्पणम् एव प्रपत्ति-शास्त्रार्थ इत्य् अमुम् अर्थं प्रमाण-संप्रदायाभ्यां बहुत्र समर्थयामहि । "अनेनैव तु मन्त्रेण स्वात्मानं मयि निक्षिपेत् । मयि निक्षिप्त-कर्तव्यः कृत-कृत्यो भविष्यति ॥” इति प्रपत्ति-मन्त्रान्तरे प्रोक्तं कर्तव्य-निक्षेप-प्राधान्यम् अत्रापि तुल्यम् ।

मोक्ष-प्रदस्य सिद्धोपायस्य मुमुक्षु-गतः कश्चिच् छास्त्रीयः साध्य-व्याजो वशीकरणम् इत्य् एतत् स्वं (मुमुक्षुं) कर्तृत्वेन प्रदर्शयतोत्तमेन सिद्धम् । अत्रौचित्यात् [^340_1]"उपायेन केनापि हीनो दासो ऽहम्", “अहम् अस्म्य् अपराधानाम् आलयो ऽकिञ्चनो ऽगतिः", "न धर्म-निष्ठो ऽस्मि न [[P341]]

**द्वयाधिकारः**

चात्म-वेदी” इत्य्-आद्य्-उक्त-रीत्या अधिकारि-विशेषः कार्पण्य-रूपः परिकरश् च सूचितौ । इदं गद्ये "अनन्य-शरणः" इति पदे, लघु-गद्ये “स्वात्म-नित्य-नियाम्य" इति चूर्णिकायाम्, श्रीवैकुण्ठ-गद्ये “तत्-प्राप्तये च तत्-पादाम्बुज-द्वय-प्रपत्तेर् अन्यन् न मे कल्प-कोटि-सहस्रेणापि साधनम् अस्तीति मन्वानः" इति चूर्णिकायां च प्रपञ्चितम् । श्रीवरद-रामानुजो ऽपि (यज्ञमूर्तिः) (अरुळाळप्पेरुमाळ्-एम्पेरुमानार्) “स्वाभीष्टे पर-संबन्धे स्वाशक्त्या हीन-साधनः । तत्-प्राप्त्युपायं तत्-पादौ कृत्वा विश्वास-पूर्वकम् ॥” इत्य् अनुजग्राह ॥ इत्थम् अकिञ्चनाधिकारस्य भर-समर्पण-रूपस्योपायस्य प्रतिपादनात् दुष्कर-कर्मान्तर-नैरपेक्ष्यम् अर्थ-सिद्धम् ॥

इत्थं शरण-शब्दान्विते "प्रपद्ये" इति पदे "रक्षिष्यतीति विश्वासो गोप्तृत्व-वरणं तथा । आत्म-निक्षेप-कार्पण्ये" इति निर्दिष्टानि चत्वारि प्रतिपादितानि भवन्ति । "चराचराणि भूतानि सर्वाणि भगवद्-वपुः । अतस् तदानुकूल्यं मे कार्यम् इत्य् एव निश्चयः ॥", "स्वस्य स्वामिनि वृत्तिर् या प्रातिकूल्यस्य वर्जनम्" इत्यादि-प्रमाणानुसारेण, स्वामित्व-आदीनि निबन्धनानि प्रतिपादयति स-विशेषणे नारायण-शब्दे आनुकूल्य-संकल्पः प्रातिकूल्य-वर्जनं च सूचितम् इत्य् एतत् पूर्वम् एवावोचाम । इत्थं परिकरा अपि उपायर्थतया सकृत्-कर्तव्या इत्य् एतम् अर्थम् अधिकारान्तरे ऽवोचाम ।

**("प्रपद्ये" इत्यत्र लडर्थः)**

अस्मिन् क्रिया-पदे वर्तमान-व्यपदेशो बर्हिर्-लवनादि-मन्त्रेष्व् इवानुष्ठान-कालाभिप्रायः । अनैवम्भावेन - 'अयं वर्तमान-व्यपदेशो वर्तमान-देहावधिकतया प्रपत्त्यनुष्ठान-कर्तव्यतां विवक्षतीति', 'फल-प्राप्ति-पर्यन्तं प्रपत्ति-परिकरस्य विश्वासस्यानुवृत्तिं विवक्षतीति', 'प्रपत्ति-काले स्व-संकल्पित-रीत्या आनुकूल्य-संकल्पादेः प्रपत्ति-परिकर-भावेनैवाग्रे ऽप्य् अनुवर्तनीयतां प्रदर्शयतीति' चोच्यमानाः पक्षाः अस्योपायस्य स-परिकरस्य सकृत्-कर्तव्यतां प्रदर्शयद्भिः प्रमाणैर् निरुध्येरन् । त्वरातिशयेन भोग-रूपत्वेन चोपनमन्त्या आवृत्तेः पूर्व-खण्डोक्त-रीत्या ऽनुष्ठितोपाय-शरीरे न प्रवेशः । अतः अस्मिन् उपाय-वाक्ये वर्तमान-व्यपदेशः, "द्वयम् अर्थानुसन्धानेन सह सदैव वक्ता" इत्य्-उक्तां राग-प्राप्त-भोग-रूपानुवृत्तिं विवक्षतीत्य् अपि न ।

इत्थं सर्व-शरण्यत्वं शरणागति-स्वरूपम् एतत्-परिकरा अधिकार-विशेषश् च पूर्व-खण्डे प्रकाशितानि जातानि । एतेनानन्योपायत्वं सिद्धम् ॥

**(उत्तरखण्डार्थः)**

इत्थं प्रतीतायाः शरणागतेः, "तावद् आर्तिस् तथा वान्छा तावन् मोहस् तथा ऽसुखम्" इत्य्-आद्य्-उक्त-रीत्या सकल-फल-साधनत्वात्, "तदन्यः को महोदारः" इत्य्-उक्त-रीत्या परमोदारस्य शरण्यस्य, [^342_1]"गृह्यमाणे न्यूनता-शून्यम् अभीष्ट-सर्व-प्रदम्" इत्य्-उक्त-रीत्यार्थितार्थ-परिदान-दीक्षित-रूपेण अवस्थितत्वात्, अत्र कस्य फलस्य कृते प्रपत्तिः क्रियत इत्य् अपेक्षायाम्, महोदारस्य शरण्यस्य, सर्वोत्कृष्ट-विषयस्यास्य वशीकरण-विशेषस्य, शेषतैक-रसस्य स्व-स्वरूपस्य चानुरूपः फल-विशेषः [[P343]]

उत्तर-खण्डेन [^343_1]"स्वार्थम् एव मम स्वीकरण-रूपम् इदम् एव" इत्य्-उक्त-रीत्या समस्त-विरोधि-निवृत्ति-पर्यन्तया प्रार्थ्यते । एतेनानन्य-प्रयोजनत्वं सिध्यति ।

अत्र स-विशेषणो नारायण-शब्दः प्राप्यताया अनुरूपाणि स्वामित्व-आदीनि अनन्त-गुण-विभूति-विशिष्टस्य स्वामिनः सर्व-प्रकार-निरतिशय-भोग्यतेत्य् एवं-रूपान् आकारान् यथा-प्रमाणं प्राधान्येन दर्शयति ।

इत्थम् उभय-विभूति-विशिष्टस्य प्राप्यत्वे ऽपि आत्म-हविरुद्देश्यत्वेन शेषत्व-प्रतिसंबन्धित्वेन तन्-निबन्धन-कैङ्कर्य-लक्ष्यत्वेन च प्रधान-प्राप्य-रूपेण वर्तमानाव् इमौ विशिष्ट-दम्पती इति द्योतनार्थम् अत्र श्रीमच्-छब्दः । अयम् अर्थः, “वैकुण्ठे तु परे लोके श्रिया सार्धं जगत्-पतिः", "तथा सहासीनम् अनन्त-भोगिनि", "आत्मनुरूपया श्रिया सहासीनम्", [^343_2]"उज्ज्वला-ग्रहस्त-वलयायां श्रियां त्वयि चैवाधिवसतोः", [^343_3]"अलंकार-शालि-श्रीमहालक्ष्म्या सह त्वाम्" इत्यादिष्व् अपि विवक्षितः ।

इहत्यः श्री-शब्दः "शृणाति निखिलान् दोषान् श्रीणाति च गुणैर् जगत् । श्रीयते चाखिलैर् नित्यं श्रयते च परं पदम् ॥ श्रयन्तं श्रीयमाणां च शृण्वतीं शृण्वतीम् अपि ।" इत्य्-आद्य्-उक्त-रीत्या ऽनेकार्थ-सद्भावे ऽपि [[P344]]

**श्रीरहस्यत्रयसारे**

"श्रिञ् सेवायाम्" इति धातोर् निष्पन्नः सेव्यत्वादीन् वदन् कैङ्कर्य-प्रतिसम्बन्धित्व-परः ॥

श्रीमते इति शब्देन विशिष्टे प्रतिसंबन्धिनि प्रतीते ऽपि सर्व-विध-कैङ्कर्य-प्रयोजक-प्रीति-विशेषोत्पादक-संबन्ध-गुण-विभूत्यादि-परिपूर्णानुभव-सिद्ध्यर्थम् अत्र नारायण-शब्दः प्रयुक्तो भवति । अत्र चतुर्थी तादर्थ्य-मुखेन कैङ्कर्यं सूचयति । तादर्थ्य-मात्रस्य नित्यत्वात् “तच्-छेषत्वानुसंधान-पूर्व-तच्-छेष-वृत्तिकः", "अहं सर्वं करिष्यामि” इत्य्-आद्य्-उक्त-रीत्या ऽत्र परिपूर्णानुभव-पूर्वकं कैङ्कर्यं प्रार्थनीयम् । शरणागति-दशायां शरण्यं प्रति अभिमत-प्रार्थनां करोतीत्य् अतो ऽत्र, भवेयम् इति पदम् अध्याहार्यम् । इत्थं प्राधान्येन प्रथमत इष्ट-प्राप्तिं प्रार्थ्य तदर्थमनन्तरं नमसा सर्वानिष्ट-निवृत्तिः प्रार्थ्यते ॥

> अप्राप्तितः परिहरन् स्व-परैः स्व-रक्षां
> तादर्थ्यी परिहृत-स्व-परार्थ-भावः ।
> अन्योपभोग-विरहाद् अनघः प्रपन्नो
> भुङ्क्ते स्व-भोगम् अखिलं पति-भोग-शेषम् ॥

अस्य न कसो ऽपि क्रिया-पदम् अध्याहरणीयम्, 'न मम स्याम्' इति । अनेन मदर्थं न भवेयम् इत्य् उक्तं भवति । "न मम किञ्चित् स्यात्" इति सर्व-विषय-ममकार-निवृत्ति-मुखेन सर्वानिष्ट-निवृत्तिः प्रार्थ्यत इति वा । श्रीमन्त्रे इष्ट-प्राप्त्यनिष्ट-परिहार-विषये उक्तौ चोद्य-परिहाराव् अत्राप्य् अनुसन्धेयौ । अनेन नमः-शब्देन अविद्या-कर्म-तदुभय-वासना-रुचि-प्रकृति-संबन्धादि-रूप-सर्व-विरोधिषु निवर्त्यमानेष्व् अपि एतन्-निर्वाहकस्य उक्त-रीत्या परिपूर्ण-कैङ्कर्य-रूप-फल-दशायां फलान्तरानुभव-न्यायेन शङ्कितयोः स्वाधीन-स्वार्थ-कर्तृत्व-स्वाधीन-स्वार्थ-भोक्तृत्व-रूपयोर् व्यवसाययोर् निवर्तने ऽत्र प्रधान-तात्पर्यम् इत्य् अनुसंदधते । एतेन फलान्तरानुभव-दशायां जायमानयोः स्वाधीन-स्वार्थ-कर्तृत्व-भोक्तृत्व-भ्रमयोर् मुक्त-दशायां कैङ्कर्ये ऽभावं दृष्ट्वा तथा प्रार्थयते इति सिद्धम् ।

"परमात्मनि नाराणां सर्व-भार-समर्पणात् । नैरपेक्ष्यं तु संजातं नम इत्य् उच्यते बुधैः ॥” इति इहत्य-नमश्-शब्दं श्रीवरद-रामानुजो (यज्ञमूर्तिः) व्याचख्यौ । एतच्-छ्लोकोक्तं नैरपेक्ष्यं स्व-रक्षणे निर्भरत्वम् । अनेन निर्भरत्वेन भर-समर्पणं सूचितं वा, स्व-निर्भरत्व-पर्यन्तं भर-समर्पणम् अत्र विवक्षितं वा भवति । हविस्-समर्पणे "इदम् इन्द्राय न मम" इतिवत् "अहं श्रीमते नारायणाय" इत्यत्र भर-गर्भारतया समर्प्य, "न मम" इति स्व-संबन्धो व्यवच्छिद्यत इत्य्-उक्तौ, अस्याः समर्पण-रूप-योजनायाः स्वारस्यम् । अस्यां योजनायां पूर्व-खण्डो ऽङ्ग-पञ्चक-परः, उत्तर-खण्डो ऽङ्गि-प्रतिपादकः । "अहम् अद्यैव मया समर्पितः” इत्य्-उक्त-रीत्यात्र "अहं श्रीमते नारायणाय" इति समर्पणे कृते सति, “यत् संरक्ष्यतया ऽप्य् एते", "तथैवास्मि हि भरः" इत्य्-आद्य्-उक्त-रीत्या स्व-रक्षण-भरः स्व-रक्षण-फलं च तदीयम् एवेति अत्राभिप्रेतम् इति वा । "नमः" इत्य् अनेनास्मदात्मीयैः सह स्व-रक्षण-तत्-फलाभ्यां च सह स्वस्य संबन्धाभावः प्रदर्श्यते । पर-संबन्ध-विधौ स्व-संबन्ध-निषेधे च तात्पर्याद् एतयोः [[P346]]

**श्रीरहस्यत्रयसारे**

चतुर्थी-नमसोर् द्वयोर् अपि फलम् अस्ति । अस्मिन् समर्पणे ऽपि पर-निरपेक्ष-कर्तृत्वादिकं निषेद्धुं “नमः" इत्य् उच्यत इति वा । स्थूल-प्रक्रिया-स्वीकारे ऽपि "नमामि" इति पदस्यात्म-समर्पणार्थतया व्याख्यान-पर-पद-स्तोत्र-प्रक्रियया ऽयं नमः-शब्दः समर्पणार्थस्य संगतः ।

इत्थम् उत्तर-खण्डम् आत्म-समर्पण-परतया ऽनुसंदधताम् एतदनुरूपः स्वरूपानुबन्धी फल-विशेषो ऽत्र स्वतः प्राप्तः । पूर्वोक्त-रीत्या फल-परतयोत्तर-खण्डम् अनुसंदधताम् इदम् आत्म-रक्षा-भर-समर्पणम् उपाय-परे पूर्व-खण्डे शरण-शब्दान्वित-क्रिया-पदे ऽनुसन्धेयम् ।

**(द्वयस्थ-पद-प्रतिपादित-अर्थ-संग्रहः)**

इत्थं द्वये पदेषु क्रमेण शब्दार्थ-स्वभावाभ्यां पुरुषकार-योगः, तस्य नित्यत्वम्, उपाय-वैशिष्ट्यम्, शरण्य-गुण-पूर्णत्वम्, संबन्ध-विशेषः, दिव्य-मङ्गल-विग्रह-योगः, तत्र शेष-भूतस्याश्रयणावलम्बनम्, तस्योपायत्व-प्रकारः, वशीकरण-विशेषः, तत्-परिकराः, अधिकारि-विशेषः, प्राप्य-वैशिष्ट्यम्, गुण-विभूति-विशिष्ट-प्राप्यत्वम्, कैङ्कर्य-प्रतिसम्बन्धित्वम्, कैङ्कर्य-प्रार्थना, सर्व-विध-कैङ्कर्य-लाभः, सर्वानिष्ट-निवृत्तिः, तस्या आत्यन्तिकत्वम्, पराधीन-परार्थ-कर्तृत्वम्, तथाविध-भोक्तृत्वम् इत्य् एते प्राधान्येन, एतदपेक्षितार्थाः सर्वे ऽपि सिद्ध-साध्य-विभाग-वद्-धियाम् उपायोपेयाभ्यां द्वाभ्यां प्रधान-प्रतिपाद्याभ्यां संबद्धाः प्रकाशिताः ॥

**(द्वयानुसन्धाने क्रमः)**

इत्थं शारीरक-शास्त्र इव तत्त्व-विशेषस्य, उपाय-विशेषस्य, फल-विशेषस्य चास्मिन् मन्त्र-रहस्ये प्रतिपादितत्वे ऽपि, अस्य श्वेताश्वतर-मन्त्रवत् फलापेक्षा-पूर्वकोपायनुष्ठान-प्रधानत्वात्, उपाय-फलयोर् उत्पत्ति-क्रमेण संगतेन पाठ-क्रमेण फल-प्रतिपादक-वाक्यस्य पाश्चात्यत्वे ऽपि अर्थ-क्रमेणेदं पूर्वम् अनुसन्धेयम् इति पूर्वे ऽनुजगृहुः । पुरुषः पुरुषार्थम् अविमृश्योपाय-विमर्शम् उपायनुष्ठानं च न कुर्यात् किल । इत्थं श्रीमन्त्रे ऽपि उपाय-फल-प्रतिपादकांशयोः क्रम-प्रकारौ द्रष्टव्यौ । फलार्थिनो ऽधिकारिणस् सत एव ह्य् एतदुपायनुष्ठानं प्राप्तं भवति ।

**(द्वयस्य संपिण्डितार्थः)**

"द्वयेन शरणं व्रजेत्", "द्वयार्थः शरणागतिः" इत्य् अभियुक्तोक्तितो द्वयम् उपायनुष्ठानं प्राधान्येन प्रकाशयति । अत्र पूर्व-खण्डः, चतुर्थ्यन्त-पद-द्वयम्, नमश् चेति वाक्यान्तर-त्रय-सत्त्वे ऽपि पिण्डी-भूय उपाय-प्रधानेक-वाक्य-रूपे परिसमाप्तता भवति । कथम् इति चेत् — सर्व-स्वामिनः सर्व-प्रकार-निरतिशय-भोग्यस्य श्रीमहालक्ष्म्यविनाभूतस्य नारायणस्य श्रीचरणयोः स्वरूप-प्राप्त-सर्व-देश-सर्व-कालावस्थोचित-सर्व-विध-कैङ्कर्यस्य विरोधिनां सर्वेषां निवृत्ति-पूर्वकं परिपूर्ण-कैङ्कर्य-प्राप्त्यर्थम् अकिञ्चनो दासो ऽहम्, स्व-रक्षण-भरादिषु ममान्वयो यथा निवृत्तः स्यात् तथा श्रीमतो नारायणस्य चरणयोर् अङ्ग-पञ्चक-संपन्नम् आत्म-रक्षा-भर-समर्पणं करोमीति द्वये संपिण्डितो ऽर्थः ॥

> वैराग्य-विजित-स्वान्तैः प्रपत्ति-विजित-ईश्वरैः ।
> अनुक्रोशैक-विजितैर् इत्य् उपादेशि देशिकैः ॥
> इदम् अष्ट-पदं व्यासे समासे षट्-पदं विदुः ।
> वाक्यं पञ्च-पदैर् युक्तम् इत्य् आख्यात-प्रधानकम् ॥ [[P348]]

**श्रीरहस्यत्रयसारे**

**(महिम-निरूपणम्)**

> एकं द्वयं त्र्यवयवं सुख-लभ्य-तुर्यं
> व्यक्तार्थ-पञ्चकम् उपात्त-षडङ्ग-योगम् ।
> सप्तार्णवी-महिमवत् विवृताष्ट-वर्णं
> रङ्गे सताम् इह रसं नवमं प्रसूते ॥

**(अधिकारार्थसंग्राहिका गाथा)**

आम्नातं द्वयं संमेल्य (द्वयम् अधीत्य), दययोपकुर्वतः श्रीवल्लभस्य चरणौ द्वाव् अपि शरणतया ऽऽश्रित्य अस्मदीयं पङ्कज-वासिनी-नाथम् उपसृत्य आनन्द-वर्धक-देशे दास्यानां सर्वेषां निर्दोष-ज्ञानेन सह स्वीकरण-प्रकारं व्यरूपयाम ॥

> न वेदान्ताच् छास्त्रं न मधु-मथनात् तत्त्वम् अधिकं
> न तद्-भक्तात् तीर्थं न तदभिगमात् सात्विक-पदम् ।
> न सत्त्वाद् आरोग्यं न बुध-भजनाद् बोध-जनकं
> न मुक्तेः सौख्यं न द्वय-वचनतः क्षेम-करणम् ॥

इति श्रीकवि-तार्किक-सिंहस्य सर्व-तन्त्र-स्वतन्त्रस्य श्रीमद्-वेङ्कट-नाथस्य वेदान्ताचार्यस्य कृतिषु श्रीमद्-रहस्य-त्रय-सारे द्वयाधिकारो द्वाविंशः ॥

श्रीमते निगमान्त-महा-देशिकाय नमः ॥

[^324_1]: अल्लि मलर् मकळ् प्ōक मयक्कङ्कळ् - तिरुवाय्मोळि ३-१०-८
[^325_1]: अकलकिल्लेऩ् - तिरुवाय्मोळि ६-१०-१०
[^327_1]: व्ēऱि माऱात पूम्ēलिरुप्पाळ् विऩै तीर्क्कुम्ē - तिरुवाय्मोळि ४-५-११
[^327_2]: निऩ् तिरुवरुळुम् पङ्कयत्तार् तिरुवरुळुङ् कोण्टु - तिरुवाय्मोळि ९-२-१
[^328_1]: पूम्ēल् वळर्न्त मकळाय् - तिरुवाय्मोळि ६-३-६
[^329_1]: अकलकिल्लेऩ् इऱैयुमेऩ्ऱलर्ēल् मङ्कैयुऱै मार्पा - तिरुवाय्मोळि ६-१०-१०
[^329_2]: ओळ् तोटियाळ् तिरुमकटुम् नीयुम्ē निला निर्प - तिरुवाय्मोळि ४-९-१०
[^329_3]: इम्मैयिल् तिरुमाऱ्कु इऩ्मै कण्टु - तिरुवाय्मोळि ७-९-११
[^329_4]: तऩ्ऩटियार् - पेरियाऴ्वार् तिरुमोऴि ४-१०-२
[^330_1]: निकरिल् पुकऴाय् - तिरुवाय्मोळि ६-१०-१०
[^330_2]: अम्माऩाटिप्पिराऩ् अवऩेव्विटत्ताऩ् याऩार् - तिरुवाय्मोळि ५-१-७
[^332_1]: अकलकिल्लेऩ् - तिरुवाय्मोळि ६-१०-१०
[^335_1]: उऩ्ऩटिक् कीऴमर्न्तु पुकुन्ēत्ēऩ् - तिरुवाय्मोळि ६-१०-१०
[^335_2]: कटल् किटन्तवऩ् चरण्ē चरण् - तिरुवाय्मोळि ५-८-११
[^335_3]: नाकणैमिचै नम्पिराऩ् चरण्ē चरणाम् - तिरुवाय्मोळि ५-१०-११
[^340_1]: पुकलोऩ्ऱिल्ला अटिय्ēऩ् - तिरुवाय्मोळि ५-१०
[^342_1]: क्ōळ् कुऱै विल्लाऩ् व्ēण्टिऱ्ऱेल्लाम् तरुम् - तिरुवाय्मोळि ३-९-५
[^343_1]: तऩक्क्ēयाक वेऩैक् कोळ्ळुमीत्ē - तिरुवाय्मोळि २-९-४
[^343_2]: ओळ् तोटियाळ् तिरुमकटुम् नीयुम्ē निला निर्प - तिरुवाय्मोळि ४-९-१०
[^343_3]: क्ōलत् तिरुमामकळ्ōटुऩ्ऩै - तिरुवाय्मोळि ६-९-३