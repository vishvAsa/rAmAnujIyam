+++
title = "०२ द्वयाधिकारः"

+++


श्रीमते निगमान्तमहागुरवे नमः॥ 

अथ द्वयाधिकारः।  

## प्रतिज्ञा
शरणागति-मन्त्रस्य  
व्याख्या प्रारभ्यतेऽधुना ।  
विश्वामित्र-कुलोद्भूत-  
वरदार्येण धीमता ॥  

इत्थं श्रीमद्-अष्टाक्षरेण शिक्षित-स्व-स्व-रूपस्याधिकारिणः  
कर्तव्यम् उपायम्  
अनुष्ठेयार्थ-प्रकाशन-मुखेन विशदी-कुर्वन्  
सिद्धोपाय-भूतस्य भगवत उपायोपेयावस्थयोः  
उपयुक्त-विशेषण-भूत-- सह-धर्म-चारिणी-सम्बन्धम् अपि प्रख्यापयन् शरणागति-मन्त्रः  
मन्त्रार्थ-विशदी-करणाय व्याख्यायते । 

## व्याख्यारूपता
एतस्य मन्त्रस्य मूल-मन्त्र-व्याख्यान-रूपत्वम्  
अर्थ-स्वभावात्,  
भगवच्-छास्त्रे "मूल-मन्त्रानुबन्धी शरणागति-मन्त्र" इत्य् उपपादनाच् चावगम्यते ।  

## द्वयता
अयं च मन्त्रः  
पूर्वोत्तर-खण्डाभ्याम् उपायोपेयात्मकार्थ-द्वय-प्रकाशकत्वात्  
द्वयम् इत्य् आचार्यैर् अभिधीयते ।  
अस्य च माहात्म्यं  
भगवच्-छास्त्रे विस्तरेणानुसन्धेयम् ॥

## श्रीः
तत्र श्री-शब्देन—

> शृणाति निखिलान् दोषान्  
श्रीणाति च गुणैर् जगत् ।
श्रीयते चाखिलैर् नित्यं  
श्रयते च परम् पदम् ॥

इत्य्-आदि-प्रमाण-बलाद्  
आश्रित-दोषान् निवारयन्ती,  
तद्-गुणांश् च परिपक्वयन्ती  
पुरुषकारत्वेन तैर् आश्रीयमाणा  
तत्-संरक्षणार्थं तम् एव भगवन्तम् आश्रित्य  
स्वयम् अपि सह-धर्म-चारिणी-भवन्ती  
लक्ष्मीर् अभिधीयते । 

शृणोति श्रावयतीति च श्री-शब्दार्थो निरुच्यते ।  
आश्रितानाम् आर्त-नादं स्वयम् अपि श्रुत्वा  
तत्-संरक्षणार्थं तम् एव भगवन्तं श्रावयतीत्य् अर्थः । 

### उपाय-द्वित्वं न
अत्रोपाय-भूतस्य भगवतो विशेषणत्वेन  
पूर्वम् अपि पुरुषकार-भूताया लक्ष्म्याः स्वीकारे  
नोपाय-द्वित्व-प्रसङ्गः -  
विशेषण-विशेष्ययोस् स्वरूप-भेदे ऽपि विशिष्टस्यैकत्वात् ,  
विशेष्यस्यैव प्रधानत्वाच् च ॥

यथा खलु

> उत्तर-खण्डे लक्ष्म्या विशेषणत्व-स्वीकारे ऽपि  
नोपेय-द्वित्वम्

इति भवन्तो ऽप्य् अनुमन्यन्ते,  
तद्वत् पूर्व-खण्डे ऽपि नोपाय-द्वित्वम् ।+++(5)+++  

### नित्य-योगः
अत्र मतुपा नित्य-योगादिकम् अभिधीयते ।  
न खलु सर्षप-मात्रेणापि भगवत्-स्वरूपस्य  
कदाचिद् अपि कुत्रापि  
सह-धर्म-चारिणी-वैधुर्यं  
प्रमाण-पदवीम् अधिरोहति ॥

अत एव निश्श्रीक-ब्रह्म-वाद-निरासः ।  

ब्रह्मणः श्रीनिवासत्वेनैव हि  
परस्य ब्रह्मणः स्वरूप-विशेष-प्रतिपत्तिः भाष्यकारैर् एव निर्णीता +++(→"ब्रह्मणि श्रीनिवासे")+++ ।  

#### प्रमाणानि
> "यथा सर्व-गतो विष्णुस्  
तथैवेयं द्विजोत्तम",  

> "विष्णोर् एषानपायिनी",  

> "अनन्या राघवेणाहं  
भास्करेण प्रभा यथा", 

> "त्वया च विष्णुना चाम्ब  
जगद् व्याप्तं चराचरम्", 

> "शान्तानन्त-महा-विभूति-परमं यद् ब्रह्म-रूपम्" 

इत्य्-आदिकं प्रमाण-शतम् अनुसन्धेयम् ॥

## नारायण
### गुणाः
नार-शब्देन  
समाश्रित-संरक्षणोपयुक्त-गुणाः प्रख्याप्यन्ते ।  
ते च कारुण्य-स्वामित्व-सौशील्य- वात्सल्य-सौलभ्य-ज्ञान-शक्त्य्-आदयः । 

तेषां च गुणानां नार-शब्द-वाच्यत्वम् । 

नर-शब्द-वाच्येन भगवता सम्बन्धात्  
तेषाम् अयनं = तद्-आधार इत्य् अर्थः ।  

कृत्स्नस्यापि प्रपञ्चस्य नार-शब्द-वाच्यत्वे सत्य् अपि  
तावन्-मात्रोपादानं रक्षणौपयिक-गुणतयेति मन्तव्यम् ॥

#### दया
तेषां स्वरूपं प्रदर्श्यते ।  
स्वार्थ-निरपेक्षा पर-दुःख-निराचिकीर्षा **दया** ।  
ये तु पर-दुःख-दुःखित्वं दयेति वर्णयन्ति, तन्-मते  
निखिल-हेय-प्रत्यनीकतया निरूपित-स्वरूपस्य भगवतो दुःख-प्रसङ्गाभावेन  
दया-स्वरूपम् अवोच्छिद्यते ।  

> "व्यसनेषु मनुष्याणां  
भृशं भवति दुःखितः" 

इत्य्-आदिकं  
समाश्रितानां स्वस्मिन्न् अनुराग-विशेष-सिद्धये  
दुःखित्वाभिनय-मात्रम् एवेति  
सर्वाचार्याणां निर्वाह इति  
प्राचीनम् एव दया-लक्षणं  
भाष्यकाराभिमतम् इति मन्तव्यम् ॥

"दया ऽन्येषां दुःखाप्रसहनं",  
"दया पर-व्यसन-हा" इत्य्-आदिकम् अत्रैव संवादः। 

#### स्वामित्वादयः
**स्वामित्वं**, सर्व-शेषित्वम् ।  
तच् च प्राग् एवोक्तम् ।  

**सौशील्यं** महतो मन्दैस् सह नीरन्ध्र-संश्लेषः । 

#### वात्सल्यम्
**वात्सल्यं** समाश्रित-विषये दोषादर्शित्वम् ।  
उक्तं हि—  

> "यतो दोषं भक्तेष्व् इह वरद नैवाकलयसि" 

इति ।  

सर्वज्ञस्य भगवतो दोषादर्शन-वचनं  
तद्-दर्शनस्यापि तन्-निवारणोपयुक्तत्व-ज्ञापनार्थम्  
इति न कश्चिद् विरोधः ॥+++(5)+++

ये त्व् आश्रित-दोष-भोग्यत्वं भगवतो वात्सल्यम् इति लक्षणम् अभिदधते  
तेषां भगवद्-अपचार-भागवतापचारासह्यापचाराणाम्  
उत्तरोत्तरं +++(भगवद्-भोग-)+++प्रवर्तनाभिसन्धिर् एव तादृश-व्यवहार-कारणम्  
इति मूर्ख-परिगृहीतो ऽयं वादः । +++(5)+++ 

तस्माद् भगवद्-भागवताचार्यापचार-भीरुर् एव  
भागवत-लक्षण-परिपूर्तिमान्  
इति मन्तव्यम् ।  
तस्माद् बुद्धि-पूर्वापचारः परिहर्तव्य एव प्रपन्नाधिकारिभिः ।  

तेन केषांचिद् दोष-भोग्यत्व-वचनं  
भागवत-विषये भगवत्-स्नेहातिशय-प्रदर्शनार्थम् । 

अबुद्धि-पूर्वापचार-विषयत्वे तु  
तद्-अश्लेषस्य सौत्रत्वात्  
यथा-कथंचिद् अभिधीयताम् । +++(5)+++

#### सौलभ्यादि
सौलभ्यम् आबाल-गोपालं प्रसिद्धम् ।  
ज्ञान-शक्त्य्-आदयो ऽपि प्रसिद्धा एव ।  


#### दयायां निर्हेतुकता, वैशम्यम्
अत्र कश्चिद् आह—  

> यदि भगवत्-कृपायास् स्वाभाविकत्वं  
कथम् अस्य संसारानुवृत्तिः? 
> 
> पर-दुःख-निराचिकीर्षा-रूपत्वात् तस्याः यदि चौपाधिकत्वं  
कथं निर्हेतुकत्वं तस्याः भावत्कैर् उद्घुष्यत 

इति । अत्र वदामः ।  
न हि वयं तस्यास् सर्वदा निर्हेतुकत्वं ब्रूमः ।  
नापि सहेतुकत्वम् ।  
अपि त्व् आकार-भेदेन निर्हेतुक-सहेतुक-पक्ष-समुच्चयेन  
सर्वम् अप्य् अर्थम् उपपादयामः ॥

तथा हि—  
नित्य-सिद्धायास् तस्या हेत्व्-अपेक्षायां  
नित्यत्वस्यैव व्याघातात्,  
सामान्यतः पर-दुःख-निराचिकीर्षा-(रूपिणी) भगवत्-कृपा तावन् **निर्हेतुका** ।  
तथा... तस्याः कार्योत्पादनानुकूलस् संस्तवस्+++(=सान्निध्यं)+++ **सहेतुकः** ।  
यथा खलु सर्व-कार्य-हेतोर् भगवतो नित्यत्वे ऽपि  
तत्-सहकारि-समवधान-क्रमेण  
कार्योत्पादन-क्रमस् सङ्घटते ।  
एवं नित्य-रूपा भगवत्-कृपा  
स्वयम् अवसरं वीक्षमाणा  
स्वाधीन-सहकारि-समवधानेन संरक्षतीति मन्तव्यम् ।+++(4)+++ 

उक्तं चाचार्यैर् एव—

> मुकुन्द-करुणां वन्दे  
मुग्धेष्व् अधिक-वत्सलाम् ।  
स्वरूप-संस्तवौ यस्या  
निर्हेतुक-सहेतुकौ ॥

इति ।  
अयम् अर्थः—  
भगवत्-कृपा तावन्-नित्य-सिद्धा ।  

> "अमुम् अहम् इदानीं संरक्षाणि"  

इति सङ्कल्प-विशेष-रूपा कादाचित्क-दया  
कारण-विशेषम् अपेक्षते ।  
तच् च कारणं भगवत्-सङ्कल्पान्तरायत्तम् ।  
स च सङ्कल्पस् तेनैव कादाचित्कत्वेन  
कारण-विशेषम् अपेक्षत  
इत्य् अनादिर् अयं प्रवाहस्  
सर्वैर् अपि सैद्धान्तिकैर् अपर्यनुयोज्यः ।  

अत एव वैषम्य-नैर्घृण्यादिकं परिह्रियते ॥

एवं भगवत्-कृपा-स्वरूपस्य नित्य-सिद्धत्वान्  
न हेत्व्-अन्तरापेक्षेति निर्हेतुकत्वम् ।  
तस्या एव कृपायाः  
प्रवृत्ति-विशेष-कार्यत्वात् कारण-विशेषम् अपेक्षत  
इति प्रवृत्ति-विशेषापेक्षया सहेतुकत्वं - कादाचित्कत्वात् ।  
कादाचित्कत्वात् तस्य हेतु-वैधुर्ये  
तद् एव कादाचित्कत्वं व्याहन्येत । 

स्वभाव-वाद-परिग्रहे तु  
सर्व-शास्त्र-व्याकोपः,  
सार्वत्रिको व्याघातश् च प्रसज्येत ।  

अतः कृपायास् स्वरूपे निर्हेतुकत्वम् ।  
संस्तवे+++(=सान्निध्ये)+++ तु सहेतुकत्वम् ।  

अनयैव दिशा  
परस्पर-विरुद्धवद् अवभासमानानां  
प्रमाण-वचसां, प्रामाणिकाचार्य-वचसां च  
अविरोधः प्रतिपत्तव्य इति ।  

## चरणौ शरणम्
अत्र चरण-शब्देन  
दासस्य स्वामि-विषये चरण-ग्रहणम् एव समुचितम्  
इति प्रकाश्यते ।  

### अङ्ग-वैशिष्ट्यम्
न खलु राज-भृत्या राजानं कर-ग्रहणेन स्वाभिलषितार्थं प्रार्थयन्ते ।  
अनतिलङ्घनीयं हि विशेषेण चरण-ग्रहणम्  
इत्य् अर्थो ऽत्र भावनीयः ।  
तथा च  
"न जातु मातुश् चरणौ जिहासति"  
इति यामुनाचार्यैर् अभिहितम् ॥

किं च मातुर् हृद्यावयवान्तरेषु सत्स्व् अपि  
स्तनन्धयस्य पुत्रस्य  
स्तनयोर् उपजीव्यत्वम् ।  
एवं शरणागतस्य भगवच्-चरणारविन्दयोर् एव भोग्यत्वम्  
इतीमम् अर्थं प्रकाशयति चरण-शब्दः ।  

श्रूयते हि "विष्णोः पदे परमे मध्व् उत्सः" इति । 


### शरणम्, उपायत्वम्
अत्र चरण-शब्देन उपायत्वम् अभिधीयते ।

> उपाये गृह-रक्षित्रोश्  
शब्दः शरणम् इत्य् अयम् ।
वर्तते साम्प्रतं त्व् एष  
उपायार्थैक-वाचकः ॥

इति वचनात् ।  


#### श्री-वैशिष्ट्य-तुल्यता
अत्र चरणयोर् उपायत्वाभिधानं  
चरण-विशिष्टस्य भगवत उपायत्वे पर्यवस्यतीति,  
अयं च न्यायः  
+++(श्रीनिभ→)+++ उपाय-विशेषणतयोपादीयमानेषु गुणेष्व् अपि तुल्य  
इति मन्तव्यम् अन्तेवासिभिः ।  
अतो ऽत्रापि नोपाय-द्वित्व-प्रसङ्गः ।+++(5)+++  

अत्र नित्यान्वयि विशेषणम् ।  
कादाचित्कत्वम् उपलक्षणम् -  
यथा "प्रकृष्ट-प्रकाशश् चन्द्रः",  
"काकवद् देवदत्तस्य गृहम्" इति।  
तेनात्र श्रीमच्-छब्दाद्य्-उपात्तानाम् अर्थानां विशेषणत्वम् एव -  
सर्वेषां तेषां कार्यान्वयित्वात् । 

## प्रपद्ये
'प्रपद्ये' इति महा-विश्वासो ऽभिधीयते ।  
प्र-शब्देन प्रकर्षाभिधानात्  
"पलॢ गतौ" इति धातोर्  
"गत्यर्था बुध्यर्था" इति न्यायेन  
बुद्धेर् अभिधानात्  
बुद्धेश् चाध्यवसाय-रूपतया विश्वास-पर्यवसानाच् च ॥

### भरन्यासे पर्यवसानम्
एतद् उक्तं भवति ।  
"भगवच्-चरणारविन्द-युगलं शरणम् अध्यवस्य  
प्रार्थना-पूर्वकं भरं न्यस्यामी"ति  
न्यासस्यापि बुद्धि-रूपत्वात्  
'प्रपद्ये' इति न्यास एवात्राभिधीयते ।  

केवलं विश्वासाभिधान-मात्रे  

> "न्यासः पञ्चाङ्ग-संयुतः",  

> "आत्मात्मीय-भर-न्यासो  
ह्य् आत्म-निक्षेप उच्यते",  

> "तस्मान् न्यासम् एषां तपसाम् अतिरिक्तम् आहुः" 

इत्य्-आदि-प्रमाणानन्वयः प्रसज्येत ।  

> "विश्वासो द्वयार्थः" 

इत्य् आचार्य-वचनस्यापि  
भर-न्यास-पर्यन्त-विश्वासे तात्पर्यम् ।  

अन्यथा 

> "तव भरो ऽहम् अकारिषि धार्मिकैर्  
अशरणम् इत्य् अपि वाचम् उदैरिरम्" 

इत्य्-आदि-वचनं विरुध्येत ॥

एवं च 'प्रपद्ये' इति शब्दः  
प्रकृष्ट-ज्ञान-रूपं भर-न्यासम् एव प्राधान्येन प्रकाशयतीति केचित् ।  

तथा च स्वेन वा स्वाचार्येण वा  
स्व-रक्षण-विषय-भर-न्यासः कर्तव्य  
इत्य् उक्तं भवति । 

### अङ्ग-कलनम्
उत्तम-पुरुषेण प्रपदन-कर्तृ-पुरुष-विशेषाभिधानात्  
अधिकार-रूपम् आकिञ्चन्यं  
तत्-प्रकाशात्मकं कार्पण्याभिधानम् अङ्गं च प्रतिपाद्यते ।  

अतः प्रातिकूल्य-वचनम् आनुकूल्य-सङ्कल्पश् च  
श्री-शब्देन प्रतीयते ।+++(5)+++  
महा-विश्वासस् सोपसर्ग-धातौ,  
तत्रैवार्थाच् छब्दाद् वा गोप्तृत्व-वरणं, भर-न्यासश् च सिध्यति -  
गोप्तृत्व-वरण-भर-न्यासयोर् अपि प्रकृष्ट-बुद्धि-विशेष-रूपत्वात् । 

उत्तम-पुरुषे कार्पण्यम् आकिञ्चन्यं च  
"न धर्म-निष्ठ" इत्य्-आदि-यामुनाचार्य-वचनेन  
तस्यैव विवरणात् ।  

## पूर्व-खण्डार्थ-सङ्ग्रहः
अतः पूर्व-खण्डे साधिकार-साङ्ग-प्रपदन-सिद्धिः । 

### शङ्का-पञ्चक-प्रतिक्षेपः
अत्र च श्रीमन्-नारायण-शब्दाभ्यां  
शङ्का-पञ्चक-हेतवः पञ्चापि प्रतिक्षिप्यन्ते । तद् उक्तम् आचार्यैः—

> **कर्तव्यं** सकृद् एव हन्त कलुषं सर्वं ततो **नश्यति**
ब्रह्मेशादि-सुदुर्लभं पदम् अपि **प्राप्यं** मया द्राग् इति ।
विश्वास-प्रतिबन्धि-**चिन्तनम्** इदं **पर्यस्यति न्यस्यतां**
रङ्गाधीश! रमा-पतित्व-सुभगं नारायणत्वं तव ॥+++(5)+++

इति । श्रियः-पतित्व-संवलितैर् भगवद्-गुणैश् शङ्का-हेतवो निरस्यन्त इत्य् अर्थः ॥

तथा हि— भगवतः परम-कारुणिकत्वात् प्रपदनोपायस्य सकृत्त्वं न दोषाय । स्वार्थ-निरपेक्ष-पर-दुःख-निराचिकीर्षा हि कृपेत्य् अभ्यधायि । स्वामित्वात् स्व-शेष-भूतान् अस्मान् स्वयम् एव संरक्षितुम् अर्हति । सुशीलत्वाद् अस्मन्-मान्यं नालोकयति । महतो मन्दैस् सह नीरन्ध्र-संश्लेषो हि सौशील्यम् इति चोक्तम् । वत्सलत्वाद् अस्मद्-दोषम् [[आप नपश्यति|अपि न पश्यति]] । स्वतस् सर्वज्ञस्य भगवतो दोषानवलोकन-वचनं तद्-अवलोकनं तन्-निवारणायैव भवतीति ज्ञापनार्थम् इति च पूर्वम् एवोक्तम् । आश्रित-विषये सुलभत्वाद् दुर्लभत्वम् अपि नास्ति । दृश्यते हि "अति-दूरम् अभक्तानां भक्तानां पुरतस् स्थितम्" इति । एवम् औदार्य-सर्वज्ञत्वादीनाम् अपि गुणानाम् उपयोगो द्रष्टव्यः । एते च सर्वे गुणाः श्रियः-पतित्वेनोत्तभ्यमानाः समाश्रित-संरक्षणाय प्रभवन्तीत्य् अर्थः । एवं पूर्व-खण्डे त्रीणि पदान्य् अनुसन्धेयानि ।

> श्रीमन्-नारायण-स्वामिन् अनन्य-शरणस् तव ।
> [[चरणो|चरणौ]] शरणं [[यातस्तवैवास्म्यहमच्युत|यातः तव एवास्मि अहम् अच्युत]] ॥

इति द्वय-विवरण-रूप-भगवच्-छास्त्र-वाक्यानुरोधेन श्रीमन्-नारायण-शब्दयोस् सम्बुध्यन्तत्वम् आश्रित्य 'तव' इति पदम् अध्याहृत्य च केचिन् निर्वहन्ति । अर्थ-तत्त्वं तु सर्वत्राप्य् एकम् एव । पूर्व-खण्डे सपरिकरम् उपायं प्रतिपाद्य उत्तर-खण्डेन तत्-फलम् अभिधीयते । तत्रापि श्रीमच्-छब्दार्थः [[पूर्ववव्द्याख्येयः|पूर्ववद् व्याख्येयः]] । नारायण-शब्देन गुण-विग्रह-विभूत्यादि-विशिष्टं परं ब्रह्म प्रतिपाद्यते । कृत्स्नस्यापि भगवद्-विभूति-भूतस्य चेतनाचेतनात्मक-प्रपञ्चस्य तद्-विशेषणत्वेन भोग्यत्वान् नर-सम्बन्धितया नार-शब्द-वाच्यत्वाच् च । यथा खलु पित्तोपहतस्य तिक्ततया भातं क्षीरं तद्-अपगमे मधुरम् एव प्रतिभाति । तथा कर्म-वशात् प्राग् अन्यथा-प्रतिपन्नं विश्वं तन्-निवृत्तौ भगवद्-विभूतित्वे सुखायैव भवतीति किन् नाम न योयुज्यते ॥

अत एव खलु असंकुचित-ब्रह्मानुभवो मोक्ष इत्य् अभिधीयते । अत्रापि श्रीमन्-नारायण-पदस्थया चतुर्थ्या ऽपि शेषत्व-पुरस्कारेण कैङ्कर्यम् एव प्रतिपाद्यते । 'नमः' इति ममकार-निषेधेन फल-दशायां स्वाधीन-कर्तृत्वं, स्वार्थ-कर्तृत्वं स्वाधीन-भोक्तृत्वं स्वार्थ-भोक्तृत्वं चेति विरोधि-चतुष्टयं निषिध्यते । अयं च निषेधस् स्वर्गादि-न्यायेनात्रापि तादृश-दोषम् आशङ्कमानं प्रति बोधनायेति न कश्चिद् विरोध इति प्राग् एवोक्तम् । न खलु मोक्ष-दशायाम् एतादृश-दोषाः प्रतिबुद्धैर् आशङ्कितुम् अपि शक्यन्ते । कथं तर्हि भक्तानाम् अस्थान-भय-शङ्कादिकं ज्ञान-कार्यादिकम् अभिधीयते ॥

मैव । न हि तत्र साक्षाद् भयाद् अस्थान-भय-शङ्कोच्यते । अपित्व् अस्थान-भय-शङ्किनाम् आप्त-तमानां किङ्कराणां स्वामि-विषये यादृशः प्रेमातिशयः तादृश-प्रेमातिशयो मुक्तानां भगवद्-विषय इत्यतो जय-जयेत्य्-आदि-वचनं किङ्कर-वृत्ति-मात्र-विषयम् एवेति न कश्चिद् विरोधः । तस्माद् उत्तर-खण्डस्याध्याहृत-निरपराध-कैङ्कर्य-लाभो वाक्यार्थः । भगवद्-[[गुणानु|गुण]]-अनुभवश् च तद्-अन्तर्गत एव । भगवद्-गुणानुभव-जनितत्वात् कैङ्कर्य-संतानस्य । अत्र पूर्व-खण्डे एकं वाक्यम् ॥

उत्तर-खण्डे तु "आविर् स्युः" इत्य् अध्याहृत-क्रियान्वित-नारायण-शब्द-निष्ठ-चतुर्थी-पर्यन्तम् अन्यद् वाक्यं कैङ्कर्यस्य प्रार्थना-रूपत्वात् । 'नमः' इति तृतीय-वाक्यं "मम किञ्चिन् न स्यात्, नापि निरपेक्ष-कर्तृत्वं कुत्रापि न मम" इत्य् अर्थः । एषां त्रयाणां वाक्यानाम् एक-वाक्यत्वे श्रीमन्-नारायण-चरणयोः सर्व-देश-सर्व-काल-सर्वावस्थोचित-सर्व-विध-निरपराध-कैङ्कर्य-प्राप्तयर्थं श्रीमन्-नारायण-चरणाव् उपायत्वेनाध्यवस्य प्रार्थना-पूर्वकम् आत्म-रक्षा-भरं समर्पयामीति योजना । अत्रेयम् अनुष्ठान-प्रक्रिया स्वानुष्ठान-मुखेनाचार्यैः सुनिपुणम् उपपादि—
> संसारावर्त-वेग-प्रशमन-शुभ-कृद्-(दृग्)-देशिक-प्रेक्षितो ऽहं
> संत्यक्तो ऽन्यैर् उपायैर् अनुचित-चरितेष्व् अद्य शान्ताभिसन्धिः ।
> निश्शङ्कस् तत्त्व-दृष्ट्या निरुपाधिक-दयं [[प्राप्य (थ्ये)|प्रार्थ्ये]] संरक्षकं त्वां
> न्यस्य त्वत्-पाद-पद्मे वरद निज-भरं निर्भरो निर्भयो ऽस्मि ॥

इति । अत्रापि मूल-मन्त्रवत् तत्त्व-त्रयानुसन्धानम् अर्थ-पञ्चकानुसन्धानं च स्वयम् एव कर्तव्यम् अन्तेवासिभिः । सिद्ध-साध्योपाय-विभागश् च पूर्वम् एवोक्तत्वाद् अत्र न विधीयते । अत्र "मूल-मन्त्रे जातत्वात् द्वयेन संवर्ध्य द्वयैक-निष्ठो भवेत्" इत्यादीनि पूर्वाचार्य-ग्रन्थेषु वचनान्य् अनुसन्धेयानि । "द्वयम् अर्थानुसन्धानेन सह सदैव वक्ता यावच्-छरीर-पातम् अत्रैव श्रीरङ्गे सुखम् आस्व" इतीदं फल-पर्यवसान-भूमिं निगमयतीति गद्योक्तं निगद्यते । अन्यत् सर्वम् आचार्य-ग्रन्थेषु तत्र तत्र विस्तरेण द्रष्टव्यम् इति सर्वं समञ्जसम् ॥

> लक्ष्म्या नित्य-समन्वितं गुण-गणैर् जुष्टं च देहान्वितम्
> देवं सिद्धम् उपायम् आह पुरतस् साध्यं 'प्रपद्ये'-पदात् ।
> मन्त्रो ऽयं मधुसूदन-प्रणयिनी-युक्तं पुनः ख्यापयन्
> अन्ते भोग-हृद-अन्तरे मम सदा स्वत्त्वं न किं कुर्वतः ॥

> शरण-वरण-वाणी तत्-पराणां नराणां
> करण-विलय-काले कल्पना-कल्प-शाखी ।
> फलति फलम् अशेषं पद्मया विश्व-धात्र्या
> चलित-भुज-लताभ्यां चारु संश्लिष्यमाणः ॥

> शरणागति-मन्त्रस्य संग्रहाद् अर्थ-निर्णयः ।
> व्यधायि वरदार्येण वेदान्ताचार्य-सूनुना ॥

इति विश्वामित्र-कुलोद्भूतेन निखिल-कवि-तार्किक-चूडामणिना सर्व-तन्त्र-स्वतन्त्रेण श्रीमद्-वरद-नाथापर-नाम्ना कुमार-वेदान्ताचार्येण विरचिते श्रीमद्-रहस्य-त्रय-सारार्थ-संग्रहे द्वयाधिकारो द्वितीयः ॥ श्रीमते निगमान्त-महा-गुरवे नमः ॥