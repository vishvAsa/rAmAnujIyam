+++
title = "०१ मूलमन्त्राधिकारः"

+++


## उत्कृष्टता
तत्र श्रीमद्-अष्टाक्षरस्य शेष-शेषि-सर्व-तत्त्व-कण्ठोक्त्या  
‘न मन्त्रो ऽष्टाक्षरात् परः’ इत्यादि-प्रमाण-सहस्रेण चाचार्यैर् विशेषतः सङ्ग्रहः क्रियते ।  
इतर-व्यापक-मन्त्राभ्याम् एतस्य मन्त्रस्य  
अतिशयेनार्थ-विशेष-प्रतिपादकत्वं मन्त्रार्थ-प्रकाशनेनैव ज्ञाप्यते ।  
विष्णु-गायत्र्याम् अप्य् एतन्-मन्त्राक्षरस्य प्रथमोपादानम्  
एतत्-प्रभावातिशय-द्योतनार्थम्  
इति मन्तव्यम् ॥

## प्रणवः
अयं च मन्त्रः यदा प्रणवेन साकम् अष्टाक्षरो भवति।  
तदा ऽस्य वैदिकत्वं त्रैवर्णिकाधिकारत्वं च भवति । 

यदा प्रणव-रहितत्वं  
तदा तान्त्रिकत्वं सर्व-वर्णाधिकारत्वं च ।  

तच् चोक्तम् -

> वैदिकं ब्राह्मणानां स्याद्  
राज्ञां वैदिक-तान्त्रिकम् ।  
तान्त्रिकं वैश्य-शूद्राणां  
सर्वेषां तान्त्रिकं तु वा ॥

इति ।  
इदं वचनं प्रायिकम् -  
ब्राह्मण-प्राशस्त्य-परं, शूद्राणां वैदिकानधिकार-परं च  
वैश्यस्यापि वैदिके ऽप्य् अधिकारात् ।  
अन्यच् चाप्य् अत्र -

> न स्वरः प्रणवो ऽङ्गानि  
नाप्य् अन्य-विधयस् तथा ।  
स्त्रीणां तु शूद्र-जातीनां  
मन्त्र-मात्रोक्तिर् **इष्यते** ॥

इत्यादि-वचनम् अनुसन्धेयम् ।  

## स्वराः
इयं चात्र स्वर-व्यवस्था -

> +++(नमो नारायणायेत्यत्र)+++  
षष्ठाद्ययोर् उदात्तस् स्यात्  
स्वरितो ऽन्त्य-द्वितीययोः ।  
प्रचयस् त्रि-चतुर्थाभ्यां  
निहितं पञ्चमाक्षरम् ॥
>
> उदात्त-स्वर ओंकारः 

इति ।  

## अष्टाक्षरता
कथं तर्हि प्रणव-वैधुर्ये  
मन्त्रस्याष्टाक्षरत्वं भवति । उच्यते -

> तत्रोत्तरायणस्यादिर्  
बिन्दुमान् विष्णुर् अन्ततः ।  
बीजम् अष्टाक्षरस्य स्यात्  
तेनाष्टाक्षरता भवेत् ॥

इति ।  
इदं वचनं प्रणव-वैधुर्ये ऽप्य् अष्टाक्षरत्वम् उपपादयतीत्य् अस्यार्थः,  
उपदेशाद् एवावगम्यत  
इति विविच्य लिख्यते । 

यदा त्व् अयं मन्त्रः प्रणव-चतुर्थी-विधुरः  

## नमो नारायण
तदा प्रतिलोमानाम् अप्य् अधिकारो भवति ।+++(4)+++ 

दृश्यते हि -

> नमो नारायणेत्युक्त्वा  
श्वपाकः पुनर् आगमत् ।

इति वराह-पुराण-वचनम्।  
तदा सङ्कीर्तन-मात्रत्वम् एवेति  
न कश्चिद् विरोधः । 

## पद-त्रयात्मकता
अयं च मन्त्रः पद-त्रयात्मक  
इति श्रुतिर् एव विभज्य दर्शयति - 

> ‘ओम् इत्य् एकाक्षरं,  
नम इति द्वे अक्षरे,  
नारायणायेति पञ्चाक्षराणि’ 

इत्य् एवम्-आदिका ।  

## ॐ
तत्र प्रथम-पदम् अक्षर-त्रयात्मकम् -  
अकारोकार-मकार-भेदात् । 

### अ
तत्र अकारस् सर्व-कारण-भूतं सर्व-रक्षकं सर्व-शेषिणं श्रियः-पतिम् आह । 

#### विष्णु-वाचकता
तथा हि -

> समस्त-शब्द-मूलत्वाद्  
अकारस्य स्वभावतः ।  
समस्त-वाच्य-मूलत्वाद्  
ब्रह्मणो ऽपि स्वभावतः ॥  
वाच्य-वाचक-सम्बन्धस्  
तयोर् अर्थात् प्रतीयते ।

इति ।  
इदं वचनं  
सर्व-शब्द-कारण-भूतो ऽकारस्  
सर्व-वाचक-कारण-भूतं परमात्मानम् आहेति वदति ।  

अकारस्य सर्व-शब्द-कारणत्वं  
सर्व-वेद-मूल-भूत-प्रणव-प्रकृतित्वात् ।

श्रूयते हि  

> ‘यो वेदादौ स्वरः प्रोक्तो  
वेदान्ते च प्रतिष्ठितः +++(ॐकारः)+++।  
तस्य प्रकृति+++(→अ)+++-लीनस्य +++(ॐकारस्य)+++  
यः परस् +++(वाच्यतया)+++ स महेश्वरः’ 

इति ।  
अत्र प्रणव-प्रकृतिर् अकारः ।  
तथा च अकार-प्रकृतिकत्वाद् अकार-विशिष्टस्य प्रणवस्य  
यः परः यो वाच्यतया प्रधानः  
**स महेश्वरः** स नारायण  
इत्य् अर्थः । 

‘अकारो विष्णु-वाचकः’ इति नियमात् ।  

> ‘अ इति भगवतो नारायणस्य प्रथमाभिधानम्  
अभिदधता किं नाम मङ्गलं न कृतम्’

इति शाब्दिकैर् अभिधानाच् च ।  

‘अक्षराणाम् अकारो ऽस्मि’ इति भगवद्-वचनाच् च । 

कथं तर्हि महेश्वर-शब्दः प्रयुज्यते ?  
महान् ईश्वरो महेश्वर इति श्रियः-पतेर् एवाभिधानम्  
इति न विरोधः ।  

अत एव 

> ‘तम् ईश्वराणां परमं महेश्वरं,  
तं दैवतानां परमं च दैवतम्’ 

इति जगत्-कारणत्वेन सम्प्रतिपन्न-नारायण-परतया  
तत्र तत्र महेश्वर-शब्दः युज्यते ॥

एवं च सति इतरेषां तन्-नाम-धारणात्  
तद्-गुण-लेश-योगित्वात्,  
तच्-छेषत्वाच् चेति  
सर्वम् उपपन्नम् एव । 

‘अकारो वै सर्वा वाक्’  

इत्य्-आदीन्य् अपि वचनानि  
अकारस्य सर्व-शब्द-मूलत्वम् आहुः ।  

तेन भगवतस् सर्व-कारणत्व-सिद्धिः ॥

#### नित्यानां कारणम्
> ननु कथं नित्यानाम् ईश्वरः कारणम् ? 

इत्थम् ।  
अनित्यास् तावत् अनित्येच्छयोत्पन्नाः  
नित्यास् तावत् अनित्येच्छया सिद्धा  
इति तत्-तद्-धर्मि-ग्राहक-प्रमाणैर् एवावगम्यते। +++(5)+++

तद् उक्तम् अभियुक्तैः -

> इच्छात एव तव विश्व-पदार्थ-सत्ता  
नित्यं प्रियास् तव तु केचन ते हि नित्याः ।

इति । +++(4)+++ 

अतः ईश्वरस्य सर्व-कारणत्व-सिद्धिः ।  

#### त्रिविध-कारणत्वम्
तच् च कारणं त्रिविधम् ।  
निमित्तोपादान-सहकारि-भेदात् ।  
सङ्कल्प-विशिष्ट-वेषेण निमित्तत्वम् ।  
सूक्ष्म-चिदचिद्-विशिष्ट-वेषेण उपादानत्वम् ।  
सहकारि-भूत-कालाद्य्-अन्तर्यामितया सहकारित्वम्  
इति विभागः । 

#### रक्षणे
‘अव-रक्षणे’ इति धाताव्  
अकार-मात्रावशेषतया व्युत्पन्नो ऽयम् अकारस्  
सर्व-रक्षकं श्रियः-पतिम् आह । 

इयम् अत्र व्युत्पत्तिः  
‘अव-रक्षणे’ इत्य् अस्माद् धातोर्  
"अन्येभ्यो ऽपि च दृश्यत" इति क्विप्-प्रत्यये कृते  
‘लोपो व्योर् वलि’ इति धातोर् वकारस्य लोपे  
"कृतेर् एव पृक्तस्ये"ति प्रत्यय-वकारे च लुप्ते सति  
अ इति व्यवतिष्ठते।  

कृदन्तत्वेन कृत्-तद्धित-समासाश् चेति प्रातिपदिक-संज्ञायां  
तादर्थ्ये विहित-चतुर्थ्य्-एक-वचने कृते  
"आय" इति भवति ।  

### उकारेण समासः
पुनस् सुपां सुलुग् इति सुब्-लोपे कृते  
अ इति (लुप्त) चतुर्थ्यन्तं  
पालयितृत्व-वाचि-पदं भवति ।  

दृश्यते हि -

> लक्ष्म्या सह हृषीकेशो  
देव्या कारुण्य-रूपया ।  
रक्षकः सर्व-सिद्धान्ते  
वेदान्तेषु च गीयते ॥

इत्यादि ।  

तथा च सति  
एतन्-मन्त्र-विवरण-रूपेण शरणागति-मन्त्रेण  
श्रियः-पतित्वस्य कण्ठोक्तत्वाद्  
अत्राप्य् उपयुक्त-सह-धर्मचारिणी-सम्बन्धो ज्ञातव्य इति युक्तं भवति।  
अतो रक्षकत्वम् अपि भवतीत्य् उक्तम् ।  

### लुप्तचतुर्थी
> ‘ब्रह्मणे त्वा महस  
ओम् इत्यात्मानं युञ्जीत’ 

इति प्रणव-विवरण-रूपे वाक्ये  
"ब्रह्मण" इति चतुर्थ्य्-उत्पादनाद्  
अत्रापि चतुर्थ्य्-उत्पादयितव्या ।  

सा तु छान्दसत्वाद् अत्र लुप्तेति मन्तव्यम्  
इत्य् उक्तं प्राग् एव ।  

तथा तादर्थ्य-चतुर्थी वक्तव्येति  
मकार-वाच्यस्य जीवस्य  
अकार-वाच्य-परमात्मापेक्षया तादर्थ्यं प्रतीयते ।  

अतो भगवतश् शेषित्वं सिद्धं भवति ।  
तादर्थ्यम् एव शेषत्वं,  
शेषत्व-प्रतिसम्बन्धी शेषीत्य् अभिधीयते ।  
अत्र प्रमाणानि - 

> ‘पतिं विश्वस्य आत्मेश्वरम्’, 

> ‘अस्या मम च शेषं हि  
विभूतिर् उभयात्मिका’ 

इत्य्-एवम्-आदीनि स्वयम् एवानुसन्धेयानि । 

#### सर्व-शेषित्वम्, एकोन-सर्व-शेषित्वम्
> ‘उभयाधिष्ठानं चैकं शेषित्वम्’ 

इत्य्-आदि च पूर्वेषां वचनम्।  

अस्यार्थः -  
यथा पुत्रापेक्षया माता-पित्रोर् द्वयोर् अप्य् एकं शेषित्वं,  
यथा च पत्न्य्-अपेक्षया भर्तुश् शेषित्वात्,  
पितुर् एव सर्व-शेषित्वं,  
एवम् अस्मद्-अपेक्षया दिव्य-दम्पत्योश् शेषित्वम् एकम् एव ।+++(5)+++ 

परस्पर-विचारे  
लक्ष्म्य्-अपेक्षया भर्तुर् भगवत एव शेषित्वम्  
इति स्व-व्यतिरिक्त--सर्व-शेषित्वं भगवत एवेति सिद्धं भवति ।  
लक्ष्म्यास् तु  
एकोन-सर्व-शेषित्वम् उक्तम् ।  

तद् उक्तम् आचार्यैः -

> गुरुभ्यस् तद्-गुरुभ्यश् च  
नमो-वाकम् अधीमहे ।  
वृणीमहे च तत्राद्यौ  
दम्पती जगतां पती ॥

इति ।  
तत्र भगवच्-छास्त्रोक्तानि बहूनि प्रमाणान्य् अनुसन्धेयानि ।  
तथा हि विष्वक्सेनाय भगवान् आह -

> पर-व्यूहादिकान् पञ्च-  
प्रकारान् आत्मनो वदन् ।  
तथा लक्ष्म्याः प्रभावं च  
वक्ष्ये शृणु समाहितः ॥  
> 
> गुणतश् च स्वरूपेण  
व्याप्तिः साधारणी मता ।  
यथा मया जगद् व्याप्तं  
स्वरूपेण स्वभावतः ॥  
तया व्याप्तं जगत् सर्वं  
नियन्त्री च तथेश्वरी ।  
मया व्याप्ता यथा सा हि  
तया व्याप्तो ऽहम् ईश्वरः ॥  
>
> मम तस्याश् च सेनेश  
वैलक्षण्यम् इदं शृणु ।  
मच्छेष-भूता सर्वेषाम्  
ईश्वरी वल्लभा मम ॥  
> 
> तस्याश् च जगतश् चाहम्  
ईश्वरो वेद-विश्रुतः ।  
अस्या मम च शेषं हि  
विभूतिर् उभयात्मिका ॥  
> 
> इति श्रुति-शिरस्-सिद्धं  
मच्-छास्त्रेष्व् अपि मानद ।  
तथा भूमिश् च नीला च  
शेष-भूते मते मम ॥  
> 
> यथा ऽऽत्मनां तु सर्वेषां  
ज्ञानतो व्याप्तिर् इष्यते ।  
स्वरूपतस् तु, न तयोर्  
गुणतो व्याप्तिर् इष्यते ॥

इति ।  

अस्मिन्न् एव शास्त्रे तन्त्रान्तरे लक्ष्मी-वाक्यम् -

> अहन्ता ब्रह्मणस् तस्य  
साऽहमस्मि सनातनी ।  
आत्मा स सर्व-भूतानाम्  
अहं-भूतो हरिस् स्मृतः ॥  
> 
अहन्ता सर्व-भूतानाम्  
अहम् अस्मि सनातनी ।  
येन भावेन भवति  
वासुदेवस् सनातनः ॥  
>
> भवद्-भावात्मकं ब्रह्म  
ततस् तच्-छास्त्र-गं परम् ।  
भवान् नारायणो देवो  
भावो लक्ष्मीर् अहं परा ॥  

> लक्ष्मी-नारायणाख्यं तद्  
अतो ब्रह्म सनातनम् ।+++(5)+++  
> अहन्तया समायुक्तो (क्रान्तो)  
ह्य् अहम्-अर्थः प्रसिद्ध्यति ।  
अहम्-अर्थ-समुत्था च  
साऽहन्ता परिकीर्तिता ॥ 
>
> अन्योन्येनाविनाभावाद्  
अन्योन्येन समन्वयात् ॥  
तादर्थ्यं विद्धि सम्बन्धं  
मम नाथस्य चोभयोः ।

इति ।  
न केवलं भगवच्-छास्त्र एवैतद् उच्यते ।  

इमम् अर्थं पराशरो ऽपि व्यक्तम् उक्तवान् -

> नित्यैवैषा जगन्-माता  
विष्णोः श्रीर् अनपायिनी ।  
यथा सर्व-गतो विष्णुस्  
तथैवेयं द्विजोत्तम ॥  
त्वया च विष्णुना चाम्ब  
जगद् व्याप्तं चराचरम् ।

इति च ।  
तत्रैवम् एतत् सर्वम् अभिप्रेत्योक्तं  
प्रपन्न-पारिजाते प्राक्तनाचार्यैः ।  

#### शेषत्वस्य स्वाभाविकता
अयं च शेष-शेषि-भावः -

> दास-भूतास् स्वतस् सर्वे  
ह्य् आत्मानः परमात्मनः ।
इति स्वोज्जीवनेच्छा यदि ते  
स्व-सत्तायां स्पृहा यदि ।  
आत्म-दास्यं हरेः स्वाम्यं  
स्वभावं च सदा स्मरेत् ॥

इति वचनात् स्वाभाविकः । 

उपाधि-निर्देशाभावाच् च ।  

तथा चतुर्थ्याः शेषत्वस्यायोग-व्यवच्छेदः प्रतिपाद्यते ।  
उपाधि-निर्देशाभावाच् च ।  

#### शरीरात्म-भावः
तेन शरीरात्म-भावो ऽपि सिद्धो भवति ।  

> ‘यस्य चेतनस्य यद् द्रव्यं शेषतैक-स्वरूपं  
तत् तस्य शरीरम्’ 

इति भाष्यकारा निरणेषुः ।  
अनेन चेतनं शरीरम् एव भवति।  
ईश्वरश् शरीर्य् एव भवति।  
"चेतनस् तु शरीरं, शरीरी च भवती"ति विभागो द्रष्टव्यः ।  


स्वस्य भगवच्-छेषत्वे सिद्धे  
स्व-सम्बन्धिनां सर्वेषां तच्-छेषत्वं  
कैमुतिक-न्याय-सिद्धम्  
इति विशेषेण न लिख्यते ।  

### उकारो नियमने
पूर्वं तावच् चतुर्थ्यायोग-व्यवच्छेदेन सिद्धं शेषत्वम्  
अन्य-योग-व्यवच्छेदेन नियमयत्य् उकारः - 
उकारस्यावधारणार्थत्वात्।  

अस्य चावधारणार्थत्वं श्रुति-प्रयोगाद् एवावगम्यते 

> ‘तद् एवाग्निस्  
तद् वायुस्  
तत् सूर्यस्  
तद् उ चन्द्रमाः’ 

इत्यादि-वाक्येषु  
एवकार-स्थाने उकारस्य प्रयोगात् ।  

#### देवतान्तरादि-वर्जनम्
अनेन देवतान्तर-वर्जनम् अपि सिद्धं भवति ।  
इदं च देवतान्तर-वर्जनं तदीय-वर्जन-पर्यन्तम् एव -  
तदीयानां  
भगवति साम्याधिक्यादि-विप्रतिपत्ति-भूयस्त्वेन  
अत्यन्त-वर्जनीयत्वात् । +++(4)+++

यथा भगवच्-छेषत्वं भागवत-शेषत्व-पर्यन्तम् उपपादयिष्यते  
तद्वद् इदम् अपि देवतान्तर-वर्जनं  
तदीय-वर्जन-पर्यन्तम् एव ।  
अत्र च -

> अनन्य-देवता-भक्ता  
ये मद्-भक्त-जन-प्रियाः ।  
माम् एव शरणं प्राप्तास्  
ते मद्-भक्ताः प्रकीर्तिताः ॥  

> ब्रह्माणं शितिकण्ठं च  
याश् चान्या देवतास् स्मृताः ।  
प्रतिबुद्धा न सेवन्ते  
यस्मात् परिमितं फलम् ॥  

> न चान्य-देवता-भक्तिम्  
आपत्स्व् अपि समाचरेत् ।  
अवैष्णव-नमस्काराद्  
अवमानाच् च केशवे ॥  
वैष्णवे परिवादाच् च  
पतत्य् एव न संशयः ।

इत्यादीन्य् अनुस्मर्तव्यानि । 

##### नित्य-नैमित्तिकानुष्ठानेषु 
न च नित्य-नैमित्तिकानुष्ठानेषु देवतान्तर-संसर्ग-प्रसङ्गः -  
तत्रापि तद्-अन्तर्यामिणः परमात्मन एव।  
प्रतर्दन-विद्या-न्यायेन सर्व-कर्म-समाराधनीयत्वात्  
तासां देवतानां कञ्चुक-तुल्यत्वम् इत्य् अविरोधः ।  

इदं चावश्यक-कर्तव्य-नित्य-नैमित्तिक-मात्र-विषयम्  
इति नातिप्रसङ्गः ।+++(5)+++ 
अन्यथा ‘ब्रह्म दाशा’ इत्यादि-वचनेन  
सर्वेषाम् अपि नन्तव्यत्व-प्रसङ्गात् ॥

<details open><summary>विश्वास-प्रस्तुतिः</summary>

> "ब्रह्म दाशा ब्रह्म दासा  
ब्रह्मेमे कितावा उत ।  
स्त्री-पुंसौ ब्रह्मणो जातौ  
स्त्रियो ब्रह्मोत वा पुमान्॥"
</details>

<details><summary>मूलम्</summary>

"ब्रह्म दाशा ब्रह्म दासा ब्रह्मेमे कितावा उत । स्त्री-पुंसौ ब्रह्मणो जातौ स्त्रियो ब्रह्मोत वा पुमान्"
</details>

### मकारो जीवः
एवं साधारण्येन निरूपितस्य शेषत्वस्य  
अश्रय-भूत-जीव-स्वरूपं  
मकारेण प्रतिपाद्यते ।  

स च मकारः  
‘मन ज्ञाने - मन अवबोधने’ इति धाताव्  
अस्मच्-छब्दे वा  
‘मा माने - मस परिमाणे’ इत्य्-अत्र वा  
छान्दस-प्रक्रियया लुप्त-शेषो  
ज्ञान-स्वरूपं, ज्ञान-गुणकम्।  
अत एव प्रत्यग्-रूपम्, अणु-परिमाणम्।  
एतैर् एव हेतुभिर् देहादि-विलक्षणं, जीवात्मानम् आह ।  

#### व्युत्पत्तिः
अत्र चैवं व्युत्पत्तिः ।  
‘मन ज्ञाने’ इत्य्-अस्माद् धातोः  
"उडायो?? बहुलम्" इति वा,  
"अन्येभ्यो ऽपि दृश्यत" इति वा डप्-प्रत्यये  
टिलोपे च कृते - म् - अ इति स्थिते  
‘प्रत्ययस्य बहुलं छन्दसि’ इत्य् अ-लोपे कृते  
म् - इति भवति ।  

कृदन्तत्वात् प्रातिपदिक-संज्ञायां  
प्रथमैक-वचने कृते, हलादि-लोपे च कृते,  
म् - इत्य् एवावतिष्ठते ।  

एवं ‘मन अवबोधने’ इत्यादिष्व् अपि द्रष्टव्यम् । 

#### स्वयम्-प्रकाशः, धर्म-भूत-ज्ञानम्
उक्तं च यामुनाचार्यैः -

> देहेन्द्रिय-मनः-प्राण-  
धीभ्यो ऽन्यो ऽनन्य-साधनः ।  
नित्यो व्यापी प्रतिक्षेत्रम्  
आत्म-भिन्नस् स्वतस् सुखी ॥

अनन्य-साधनः स्वयम्-प्रकाशः ।  
अत्र चायं विभागः प्रतिपत्तव्यः ।  
"अहम् अहम्" इत्य् अतीतानागत-स्वप्न-सुषुप्त्य्-आदि--साधारणं यद् ज्ञानं  
तत् स्वरूप-ज्ञानम् एव ।  

अत्र "सुप्तो ऽहम्", "अदृशो ऽहं" वेति  
स-विशेषेणाहम्-अर्थ-ज्ञानं धर्म-भूत-ज्ञानम् ।  
तेन स्वतः परतश् चात्मा स्वस्मै भासते ।+++(4)+++  

स्वस्यैवात्र ज्ञातृत्वात् ।  

परत एव परस्मै भासते -  
पर-ज्ञानेनैव परस्य प्रकाशमानत्वात्।  

> ‘त्वाम् अहं जानामि,  
त्वं मां जानासि’ 

इत्य् उभयत्रापि  
पर-ज्ञानेनैव परः परस्मै प्रकाशते ।  

#### अचैत्यन्याय् अजडता
धर्म-भूत-ज्ञानं नित्य-विभूतिश् च  
स्वतः परतश् च परस्मा एव भासते।  

द्वयोर् ज्ञान-रूपत्वात्,  
नित्य-विभूतेर्, ज्ञानस्य च स्वयम्-प्रकाशत्वात्,  
स्वतो भानं स्वरूप-मात्रेण तयोस् सिध्यति । 

जीव-गत--धर्म-भूत-ज्ञानेन  
नित्य-विभूतेर् नाना-विशेषण-विशिष्टायाः प्रतिभानात्  
परतो ऽपि ज्ञानेन भानं सिध्यति ।

स्व-गतस्यातीत-ज्ञानस्य  
कालान्तरे ज्ञानान्तरेण भानात्  
तत्रापि परतो भानं,  
पर-गतस्य ज्ञानस्य पर-गत-ज्ञानेन भानाच् च परतो भानम् । 

#### जडानि
अन्यत् सर्वं परत एव परस्मा एव भासते  
प्रकृतिः काल उभयम् अपि  
जीवेश्वर-गत-धर्म-भूत-ज्ञानेन परेण परयोर् एव जीवेश्वरयोर् भासत  
इत्य् अर्थः ।  
एतत् तु गुण-क्रियादिष्व् अद्रव्येष्व् अपि समानम्।  
इत्थम् एव -  
प्रकाशमानत्वं पदार्थानाम् इत्याचार्याः ॥

#### पक्षान्तरम्
एकदेशिनस् तु  

नित्य-विभूतेर् न ज्ञानत्वम् ।  

> ‘स्व-सत्ता-भासकं सत्त्वं,  
गुण-सत्त्वाद् विलक्षणम्’ 

इत्य् एतद् अप्य् उज्ज्वलता-मात्रेणेत्य् आचक्षते । 

तत् तु 

> ‘किम्-आत्मिका भगवतो व्यक्तिः ?  
यदात्मको भगवान् ।  
किम्-आत्मको भगवान् ? ज्ञानात्मको भगवान्’  
+++(ततो नित्यविभूतिर् ज्ञानात्मिका।)+++

इति निरूपित-वाक्य-विरुद्धत्वात्,  
न परिगृह्यते परैः । 

यथा-सम्प्रदायं, यथा-प्रमाणं चावगम्यताम् अधिक-निपुणैः ॥

#### निगमनम्
अस्यायम् अर्थः ।  
आत्मा स्वतः परतश् च स्वस्मै भासमानः।  
धर्म-भूत-ज्ञानं नित्य-विभूतिश् च  
स्वतः परतश् च  
परस्मा एव भासते ।  
इतरस् सर्वं परस्मा एव भासते।  

आत्मा स्वतः परतश् च परस्मै भासमानः,  
परत एव परस्मै भासते ।  
धर्म-भूत-ज्ञान--नित्य-विभूत्योर्  
विषयित्व--तद्-अभावाभ्यां+++(=??)+++ मिथो वैषम्यम् ।  
नित्य-विभूतेस् स्वयम्-प्रकाशे  

> ‘स्व-सत्ता-भासकं सत्त्वं  
गुण-सत्त्वाद् विलक्षणम् ।’  

इत्यादिकं प्रमाण-जातम् अनुसन्धेयम् ॥

अत्राजड-श्रुतिर् अपि -  

> ‘किमात्मिका भगवतो व्यक्तिः ? यदात्मको भगवान् । किमात्मको भगवान्? ज्ञानात्मको भगवान्’ 

इति ।  

#### व्यापी
+++("नित्यो व्यापी प्रतिक्षेत्रम्" →)+++ व्यापीति सर्वाचेतनान्तः-प्रवेश-सामर्थ्यम् एवाभिधीयते ।  
न तु विभुत्वम् -  

> ‘एषो ऽणुर् आत्मा  
चेतसा वेदितव्यः ।  
आराग्र-मात्रो ह्य् अवरो ऽपि दृष्टः’ 

इत्यादि-श्रुतेः ।  

#### पाञ्चरात्रोक्तिः
भगवच्-छास्त्रे ककारादि-मकारान्तानाम् अक्षराणां पञ्च-विंशति-तत्त्व-वाचकत्व-वचनात् , 

> ‘मकारं जीव-भूतं तु  
शरीरे व्यापकं न्यसेत्’ 

इति साक्षात् कण्ठोक्त्या च  
मकारस्य जीव-वाचकत्वं सिद्धम् । 

#### देहाद् भेदः
अनेन च प्रकृति-परिणामित्वाद् देहस्य  
तद्-वैलक्षण्यम् आत्मन उक्तं भवति । अत्र च ‘मकारो जीव-वाचकः’ इत्यादिवचनान्तरम् अपि स्वयम् एवानुसन्धेयम् ॥

‘ओम् इत्यात्मानं युञ्जीत’  
इत्य् अत्रोक्तात्म-शब्दः,  
मकारस्य जीव-वाचकत्वे प्रमाणं परिशिष्यते ।  

### निगमनम्
अयम् अत्र वाक्यार्थः - 

> ज्ञान-स्वरूपो, ज्ञान-गुणकः, प्रत्यग्-रूपो, ऽणु-परिमाणः,  
तत एव देहादि-विलक्षणश् चाहं  
सर्व-कारण-भूताय सर्व-रक्षकाय।

