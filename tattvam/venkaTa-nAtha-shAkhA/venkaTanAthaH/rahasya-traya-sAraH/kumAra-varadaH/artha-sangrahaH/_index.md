+++
title = "+रहस्यत्रयसारार्थसंग्रहः"

+++
<details><summary>मङ्गलादि</summary>

श्रीः श्रीमते श्रीलक्ष्मीहयवदनपरब्रह्मणे नमः  
श्रीमते रामानुजाय नमः  
श्रीमते निगमान्तमहादेशिकाय नमः  
श्रीमते वरदार्यमहादेशिकाय नमः  

रामानुजयापात्रं ज्ञानवैराग्यभूषणम् ।  
श्रीमद्वेङ्कटनाथार्यं वन्दे वेदान्तदोशकम् ॥  
श्रीमान्वेङ्कटनाथार्यः कवितार्किककेसरी ।  
वेदान्ताचार्यवर्योमे सन्निधत्तां सदा हृदि ॥  

श्रीमल्लक्ष्मणयोगीन्द्र सिद्धान्तविजयध्वजम् ।  
विश्वामित्रकुलोद्भूतं वरदार्यमहम्भजे ॥  

</details>


श्रीरहस्यत्रयसारार्थसंग्रहः॥


पद्मा-नायक--पाद-पद्म-युगले पर्याय-भृङ्गात्मना  
चेतो मे चिर-पक्ष-पात-विभवाद् आस्वादम् **आसीदतु** ।  
अध्यात्म-श्रुति-दुग्ध-सिन्धु-लहरी--**सञ्चार-सम्भावितैः**  
हंस-श्रीर् **अधिगम्यते** सुकृतिभिर् **यत्रोल्लसद्**-बुद्धिभिः ॥+++(5)+++

श्रीमद्-वरद-नाथेन  
वेदान्ताचार्य-सूनुना ।  
रहस्य-त्रय-सारार्थ-  
सङ्ग्रहो ऽयं प्रकाश्यते ॥

सदाचार्य-कटाक्षेण शरणागतस्य  
रहस्य-त्रयार्थो नित्य-भोग्य इति  
सत्त्वोत्तराणां सम्प्रदायः।  
रहस्य-त्रयम् इति श्रीमद्-अष्टाक्षरो द्वयं चरम-श्लोकश् च कथ्यते ।  
तत्र श्रीमद्-अष्टाक्षरेण स्व-स्वरूप--पर-स्वरूपादि-विज्ञानं प्राधान्येन क्रियते ।  
तेन प्रतिबुद्धस्याधिकारिणः शरणागति-मन्त्रेण शरणागत्य्-अनुष्ठान-प्रकारः प्रकाश्यते ।  
अनेन मन्त्रेणानुष्ठेयस्य प्रपदनस्यापेक्षिताधिकार-नैरपेक्ष्यादीन् अर्थान्  
विशदम् एव प्रकाशयन्   
सर्व-पाप-मोक्षण-पूर्वक-- भगवत्-प्राप्ति-रूप-पुरुषार्थोपाय-भूतां शरणागतिं कर्तव्यत्वेन विधाय  न्यस्त-भरम् अधिकारिणं निश्-शोकयति चरम-श्लोकः ॥

अत्र प्रथम-रहस्यं पद-त्रयात्मकं,  
द्वितीयं तु पद-षट्क-रूपं, तृतीयं पुनर् द्वादश-पद-युक्तम् इत्य् उत्तरोत्तरं पद-द्वैगुण्यं द्रष्टव्यम् ।  
अत्र त्रयाणां व्याख्येय-व्याख्यान-भावेन मिथो ऽन्वयः प्रसिध्यति ।  