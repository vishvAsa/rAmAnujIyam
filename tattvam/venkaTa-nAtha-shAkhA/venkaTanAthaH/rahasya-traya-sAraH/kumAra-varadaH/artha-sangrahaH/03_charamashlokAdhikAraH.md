+++
title = "०३ चरमश्लोकाधिकारः"

+++
अथ चरम-श्लोकाधिकारः

एवम् अनुष्ठेयस्योपायस्य अधिकार-नैरपेक्ष्याद्य्-अपेक्षितार्थ-विशदी-कार-मुखेन विधायकं वाक्यं चरम-श्लोकः । तत्र पूर्वोत्तरार्धाभ्यां शरणागति-मन्त्र-पूर्वोत्तर-खण्डयोर् विवरणम् इति मन्तव्यम् । तत्र कर्म-योग-ज्ञान-योग-भक्ति-योगान् मोक्ष-साधनत्वेनोपदिश्य तद्-अनधिकारितया शोचतः फल्गुनस्योपायान्तरम् अत्र विधीयते । ततस् सर्व-धर्म-परित्याग-शब्द उपायान्तरानधिकारं प्रतिपादयति । तद्-अनधिकारश् च पञ्चदश-विधः । उक्तं ह्याचार्यैः—

> भक्त्यादौ [[शत्क्त्यभावः|शक्त्यभावः]] प्रमिति-रहितता शास्त्रतः पर्युदासः
> काल-क्षेपाक्षमत्वं त्व् इति नियति-वशाद् आपतद्भिश् चतुर्भिः ।
> एक-द्वि-त्र्यादि-योग-व्यतिभिदुर-निजाधिक्रियास् संश्रयन्ते
> सन्तः श्रीशं स्वतन्त्र-प्रपदन-विधिना मुक्तये निर्विशङ्काः ॥

इति । अयम् अस्यार्थः । शक्तिः, ज्ञानं, शास्त्रापर्युदासत्वं, काल-क्षेपाक्षमत्वम् इति चत्वारि परस्पर-संवलितानि भक्तेर् अधिकारः । तेषां विपर्ययस् तु प्रपत्तेर् अधिकारः । स-विपर्ययश् च एकैक-निवृत्या चतुर्धा । द्विक-द्विक-निवृत्या षोढा, त्रिक-त्रिक-निवृत्या चतुर्धा, कृत्स्न-निवृत्या चैकश् चेति पञ्चदश-विधः । शक्त्यादि-[[मेळ्न|मेलन]]-निषेधस्य सर्वत्राप्य् अविशिष्टत्वात् । "भक्त्यादौ शक्त्यभावः प्रमिति-रहितता शास्त्रतः पर्युदासः काल-क्षेपाक्षमत्वम्" इत्य् अमीषाम् एकैक-सद्भावे द्विक-द्विक-सद्भावे त्रिक-त्रिक-सद्भावे चतुर्णाम् अपि सद्भावे प्रपत्त्यधिकारो भवतीत्य् उक्तं भवति । एवं च दुष्करोपायान्तरानधिकारिणो मुमुक्षोस् सुकरोपायो विधीयत इत्य् अर्थः ॥

ननु कथं 'परित्यज्य' इति ल्यबन्ते सति अधिकारानुवादः? इत्थं समान-कर्तृकयोः पूर्व-काल इति समान-कर्तृकत्वं पूर्व-काल-वर्तित्वं च ल्यबर्थः । न तु विधित्वम् अनुवादत्वं वा । तथा च सति "विधिस् तु धारणे अपूर्वत्वात्" इति न्यायेन प्रतिपाद्यमानस्यार्थस्य प्रमाणान्तराप्राप्तत्वे विधित्वं भवति, प्राप्ते त्व् अनुवादत्वम् एव प्रदर्शयति । "अप्राप्ते हि शास्त्रम् अर्थवत्" इति हि न्याय-विदः । एवं चोपायान्तरानधिकारिणस् तद्-अनन्वयस्य प्राग् एव प्राप्तत्वेनाधिकारिणो ऽनुवादः क्रियत इति न विरोधः । अन्यथा—

> अनित्यम् असुखं लोकम् इमं प्राप्य भजस्व माम् ।
> त्रीन् लोकान् संपरिक्रम्य तम् एव शरणं गतः ।
> लशुनं [[गृजन|गृञ्जनं]] चैव [[भुत्क्त्वा|भुक्त्वा]] [[चान्द्रायणचरेत्|चान्द्रायणं चरेत्]] ।

इत्य्-आदिषु ल्यबन्त-प्रतिपाद्यस्य संसार-प्राप्त्यादेर् अपि विधेयत्वं स्यात् । तेनानधिकारम् एव प्रदर्शयति । शक्तस्य चाशक्तस्य च त्याग-विधानायोगाद् इति नीति-विदां निर्णयः । तेन स्वरूप-त्याग-विधि-पक्षो नाङ्गीकार्यः । प्रमाणाविरुद्ध-विशिष्ट-विधि-पक्ष-प्रकार-भेदाश् चानन्तरम् एव [[उपपाद‌यिष्यन्ते|उपपादयिष्यन्ते]] । अत्र सर्व-धर्म-शब्देन मोक्षोपायतया विहित-भक्ति-योगाभिधानम् इति प्रकरणाद् अवगम्यते । अर्थ-प्रकरणादीनाम् अर्थ-निर्णायकत्वात् । तत्र 'धर्मान्' इति बहुवचनं सद्-विद्या-दहर-विद्यादि-भेदेन ब्रह्म-विद्यानां बहुत्व-प्रकाशनार्थम् । इह "वसन्ताय कपिञ्जलान् आलभेत" इतिवद् बहुवचनस्य त्रित्वे पर्यवसाने प्राप्ते अशेषाणां ब्रह्म-विद्यानां धर्म-शब्देन परिग्रहार्थं सर्व-शब्दो ऽपि विशेषणत्वेन प्रयुज्यते ॥

एवं च सति सर्वास्व् अपि ब्रह्म-विद्यासु अनधिकार एव प्रपत्तेर् अधिकार इत्य् उक्तं भवति । यत् तु कैश्चिद् उक्तं प्रपत्तौ विश्वास-हीनानां भक्ताव् अधिकार इति तन् न । प्रपत्ति-शास्त्रोपदेष्टृणां व्यासादीनां [[भत्तत्यधिकारिणां|भक्त्यधिकारिणां]] प्रपत्त्य्-अविश्वासाभावात् । अन्यथा कथं तद्-वाक्य-प्रामाण्याद् अस्माभिः प्रपत्तिर् अनुष्ठीयते । "नरस्य बुद्धि-दौर्बल्याद् उपायान्तरम् इष्यते" इति वचनम् अशक्तानां प्रपन्नाधिकारिणाम् एव केषांचिद् दुर्बल-बुद्धीनां भक्त्याशा-निवृत्यर्थं निन्दा-वचनम् इति न कश्चिद् दोषः । तेन स्वयं शक्ता [[व्यासा‌द्यो|व्यासादयो]] भक्तिम् अनुतिष्ठन्ति । अशक्तान् अस्मान् प्रपत्तिम् अनुष्ठापयन्तीत्य् अर्थः । 'परित्यज्य' इति त्याग-शब्देन विद्यान्तरानधिकारो लक्ष्यत एव । शक्तस्य चाशक्तस्य च त्याग-विधानायोगाद् इत्य् उक्तम् । अत्र 'परि' इत्य् उपसर्गः कर्म-ज्ञानयोर् अपि भक्ति-योगाङ्ग-भूतयोर् अनधिकारं द्योतयति । अतो वर्णाश्रम-धर्मादीनां न परित्याग-प्रसङ्गः ॥

त्रि-विधं हि कर्मानुष्ठानम् । स्वर्गाद्य्-अर्थं ब्रह्म-विद्या-निष्पत्त्यर्थं नित्य-नैमित्तिकात्मकं चेति । उक्तं च [[सून्नकारैः|सूत्रकारैः]] "विहितत्वाच् चाश्रम-कर्मापि", "सहकारित्वेन च" इति । तत्र यथा मुमुक्ष्व्-अधिकारिणां भक्ति-योग-निष्ठानाम् अनुष्ठीयमानेष्व् अपि कर्मसु स्वर्गाद्य्-अर्थता निवर्तते, एवम् अकिञ्चनाधिकारिणां कैङ्कर्य-रूपतया यावच्-छक्त्य् अनुष्ठीयमानेषु नित्य-नैमित्तिक-काम्येषु कर्मसु "सहकारित्वेन च" इति सूत्र-प्राप्तम् एव विद्याङ्गत्वं निवर्तते । "विहितत्वात्" इति सूत्र-प्राप्तम् आश्रमादि-धर्मत्वं तु न निवर्तत एव । इयान् विशेषः— प्रपन्नाधिकारिभिर् अनुष्ठीयमाने कर्मणि भगवद्-आज्ञा-रूपतया केवलम् अकिञ्चनस्यैवाधिकारिणः स्वयम्-प्रयोजनत्वेनानुष्ठीयत इति तेषाम् अवश्य-अनुष्ठेयत्वम् ।

> मनीषी वैदिकाचारं मनसापि न लङ्घयेत् ।

इति सिद्धम् ॥

अथवा सर्व-धर्म-शब्देनैव कर्म-योगादेर् अपि निवृत्तत्वात् 'परित्यज्य' इत्यत्र [[परि रुपायान्तरेषु|परिर् उपायान्तरेषु]] नैराश्यं द्योतयति । अनेनानागतानन्त-काल-समीक्षया ऽप्य् अदृष्ट-सन्तारोपायत्व-रूपम् आकिञ्चन्यम् उक्तं भवति । अतो ऽयम् अनधिकारानुवाद इत्याद्यो ऽयम् अर्थः । अथवा नैरपेक्ष्य-विशिष्टो ऽयम् उपायो विधीयते । तथा हि सद्-विद्यादीनां कर्म-योगाद्य्-अङ्गकत्व-दर्शनात् ब्रह्म-विद्यात्व-साधारण्यात् न्यास-विद्यायाम् अपि कर्म-योगाद्य्-अङ्गकत्वम् आशङ्कमानस्य तन्-नैरपेक्ष्य-विशिष्ट-शरण-वरणं विधीयते ॥

यद्वा उपायान्तराशक्तस्यैवाधिकारिणः स्वाधिकार-पुरस्कारात्मक-कार्पण्य-विशिष्टं शरण-वरणं विधीयत इति विशिष्ट-विधिर् न विरुध्यते । किं चोपायान्तर-सकृत्त्वादिभिः पञ्चभिर् हेतुभिस् सुकरोपायाविस्वासाद् उपायान्तरे प्रवर्तमानस्य दुर्बल-बुद्धेः कस्यचिद् अधिकारिणः तत्-प्रवृत्ति-व्यतिरेक-विशिष्टा शरणागतिर् विधीयत इति । एवं वात्र प्रवर्तमानो ऽपि दुर्बल-बुद्धिस् तत एवाविश्वासाद् उपायान्तरम् [[अभिवांछति|अभिवाञ्छति]] । तस्याप्य् उपायान्तर-प्रत्याशा-निवृत्ति-विशिष्टं शरण-वरणं विधीयत इति ॥

अपि च यथा खलु भक्तेः प्रपत्ति-सापेक्षत्वं एवं प्रपत्तेर् अपि भक्ति-योग-सापेक्षत्वं तद्-अङ्ग-सापेक्षत्वं वास्त्व् इति मत्वा प्रपत्त्य्-अङ्गत्वेन भक्त्यादीन् स्वीकुर्वतः पुरुषस्य प्रपत्त्य्-अङ्गत्वेन भक्त्यादि-स्वीकारे पवन-तनय-बन्धन-ब्रह्मास्त्र-न्यायेन प्रपत्तिर् एव विगलेद् इति विपक्षे बाधक-प्रसङ्गेन तन्-नैरपेक्ष्य-विशिष्टं प्रपदनं संस्थाप्यत इति तत्राप्य् उपायान्तर-संसर्गासहत्व-लक्षणं पूर्व-विशेषणं शरणागतेर् उपपद्यत इति विशिष्ट-विधित्व-सिद्धिः ॥ तथा ऽपि न स्वाङ्ग-नैरपेक्ष्यं प्रपत्तेः । अनुपकृतस्य करणत्वायोगात् । न खलु ब्रह्मास्त्रस्यापि रज्जु-बन्धनादि-नैरपेक्ष्ये सत्याम् अपि ब्रह्मास्त्र-प्रयोग-विध्य्-उपस्थापित-तद्-अङ्ग-नैरपेक्ष्यम् उपपद्यते । अन्यथा बन्धन-करणत्वायोगात् । उक्तं हि "न हि तत् करणं लोके [[वेदेवा|वेदे वा]] किंचिद् ईदृशम् । [[यस्यनानुग्रहेऽर्थिता|यस्य नानुग्रहे ऽर्थिता]]" इति । अभिहितं चैतत् सर्वम् आचार्यैः—

> अतो ऽशक्ताधिकारत्वम् आकिञ्चन्य-पुरस्क्रिया ।
> अनङ्ग-भावो धर्माणाम् अशक्यारम्भ-वारणम् ॥
> तत्-प्रत्याशा-प्रशमनं ब्रह्मास्त्र-न्याय-सूचनम् ।
> सर्व-धर्म-परित्याग-शब्दार्थास् साधु-सम्मताः ॥

इति । अतः— "अनित्यम् असुखं लोकम् इमं प्राप्य भजस्व माम्", "त्रीन् लोकान् संपरिक्रम्य तम् एव शरणं गतः" इत्य्-आदिवद् अकिंचनाधिकारिणः उपायान्तराभावम् अनूद्य शरण-वरणं विधीयत इत्य् अनुवाद-पक्षः । तस्यैवाधिकारिणो नैरपेक्ष्यादि-विशिष्टं प्रपदनं विधीयत इति विशिष्ट-विधि-पक्षः । अतो द्वयोर् अपि पक्षयोर् निपुणं निरूपयतां नार्थ-विरोधः । उभयोर् अपि पक्षयोर् नित्य-नैमित्तिकात्मनानुष्ठीयमानस्य कर्मणो ब्रह्म-विद्या-शेषत्वेनास्वीकारात् वर्णाश्रमोचिततया भगवत्-कैङ्कर्य-रूपत्वेन स्वीकाराच् च । उक्तं चाचार्यैः—

> विशिष्टे चानुवादे च पक्षयोर् उभयोर् अपि ।
> न स्वरूप-परित्यागः कर्तव्यानां च कर्मणाम् ॥

इति । इयान् विशेषः— विशिष्ट-विधि-पक्षे विशेषण-विशेष्ययोर् द्वयोर् अपि विधेयत्वम् । अनुवाद-पक्षे विशेष्यस्यैकस्येति अत्र उचितम् अर्थं स्वयम् एव विदांकुर्वन्तु सन्तः । विधि-विषये गौरवाल् लाघवम् एव समुचितम् इति मीमांसकाः ।

'माम्' इति शरण्य-गुण-युक्तो भगवान् श्रियः-पतिर् अभिधीयते । ते च गुणा नारायण-शब्द-व्याख्यानावसरे सौलभ्य-सौशील्यादयः प्राग् एव व्याख्याताः । एक-शब्दस्यापि षोढार्थो वर्ण्यते । तद् उक्तम् आचार्यैः—

> प्राप्यस्यैव प्रापकत्वं स्व-प्राधान्य-निवारणम् ।
> प्रपत्तेर् व्याज-मात्रत्वम् अन्योपायैर् अनन्वयः ॥
> तद्-अङ्गैर् अप्य् असम्बन्धस् सर्व-साध्येष्व् अभिन्नता ।
> इत्थम् अर्थाष् षडाचार्यैर् एक-शब्दस्य दर्शिताः ॥

इति । एक-शब्दस् त्व् अभिन्नं मुख्यं केवलं साधारणं चार्थं प्रतिपादयति । अत्र एक-शब्दस्याभेद-वाचित्वे प्राप्य-प्रापकयोर् ऐक्यं प्रसिध्यति । प्राप्यतया प्रापकतया चैकम् एव स्थितं माम् इत्य् अर्थः । स्वर्गादिषु पुरुषार्थेषु फल-साधनयोर् भिन्नत्वाद् अत्रापि भिन्नत्वम् आशङ्क्य निवार्यते । उक्तं च लौकिकैर् अपि— "स स्वेनैव फल-प्रदः फलम् अपि स्वेनैव नारायणः" इति साध्योपाय-साध्य-प्राप्ययोर् अत्रापि भेदो ऽस्त्य् एव । भक्ति-प्रपत्त्योस् साध्योपायत्वाद् अनुभव-कैङ्कर्ययोः साध्य-प्राप्यत्वाच् च । अतस् सिद्धोपाय-रूपो भगवान् स्वयम् एव सिद्ध-प्राप्य इत्य् एक-शब्देनाभिधीयते । एक-शब्दस्य मुख्य-वाचित्वे प्रपत्ति-कर्तुश् चेतनस्याप्राधान्यं द्योत्यते । तत्-कर्तृत्वस्यापि परमात्माधीनत्वात् । उक्तं च सूत्रकारैः "कर्ता शास्त्रार्थवत्त्वात्", "परात् तु तच्-छ्रुतेः" इति ॥

अथवा मुख्यत्व-वाचिना तेनैवैक-शब्देन प्रपत्तेर् व्याज-मात्रत्वं द्योत्यते । न खलु लिकुच-फल-प्रदानम् ईप्सित-राज्य-प्राप्तये पर्याप्तम् । इदं किलास्मदीयम् पद्यम्—

> चिद्-अचिद्-अधिपतीनां चिन्तना-चक्रवर्ती
> परम-पुरुष-सेवा-नित्य-साम्राज्य-लक्ष्मीम् ।
> परिकलयति भक्त्या योगिनां सार्वभौमः
> प्रभृतिभिर् अविशेषं नम्र-मात्रेण मूर्ध्ना ॥

इति । यद्वा कैवल्यम् अनेनैक-शब्देन बोध्यते । केवलं भक्ति-योग-निरपेक्षम् इत्य् अर्थः । तेनैव न्यायेन भक्ति-योगाङ्ग-कर्म-ज्ञानापेक्षा-विधुरत्वम् अपि विधीयते ॥

एतद् उक्तं भवति— प्रपन्नाद् अन्यस्य न कदाचिद् अपि भगवान् मोक्षं प्रयच्छति । प्रपन्नश् च द्वि-विधः । अङ्ग-प्रपत्ति-निष्ठस् स्वतन्त्र-प्रपत्ति-निष्ठश् चेति । अङ्ग-प्रपत्ति-निष्ठस्य भक्ति-योगादि-निष्ठायुक्तो भगवान् मोक्षं प्रयच्छति । स्वतन्त्र-प्रपत्ति-निष्ठस्य तु उपायान्तर-स्थाने स्व-स्थाने च स्वयम् एवोपतिष्ठमानः फलं प्रयच्छति । इदम् एवोपायान्तर-स्थानापत्तिर् इति निरपेक्षोपायत्वम् इति च कथ्यते । अयम् एव न्यास-विद्यायां वेद्याकारः । ननु सर्व-धर्म-परित्याग-वचने ऽपि नैरपेक्ष्यम् उक्तम् । अत्रापि कथं नैरपेक्ष्यम् अभिधीयते? अत्र कैश्चिद् आचार्यैर् नैरपेक्ष्य-परिग्रहः । अत्राप्य् अपरैर् आचार्यैर् इति योजना-भेदान् न पौनरुक्त्यादि-दोषः ॥

अथवा तत्र 'शरणं व्रज' इति विहितस्य साध्योपायस्य नैरपेक्ष्यं विहितम् । अत्र तु सिद्धोपायस्य परस्य ब्रह्मण इति विशेषः । तथा ऽपि प्रपत्त्या ऽपि नैरपेक्ष्यं सिद्धोपायस्य भगवत इति न मन्तव्यम् । 'शरणं व्रज' इति विधानस्यैवायोगात् । इदम् एव हि नैरपेक्ष्यं प्रामाणिकैर् अभिधीयते यत् स्वतन्त्र-सहकारि-नैरपेक्ष्यम् । तथा न प्रतिपत्ति-नैरपेक्ष्यं प्रामाणिकैर् अभिधीयते । किं तु स्वतन्त्र-सहकारि-निरपेक्षत्वम् । स्वाधीन-सहकारि-सापेक्षत्वं तु भगवतो भाष्यकारादिभिर् अभिधीयत एव । अन्यथा ईश्वरत्वस्यैव परित्याग-प्रसङ्गः । न खल्व् ईशितव्यम् अन्तरेणेश्वरत्वं सम्भवति । अतः प्रपत्ति-प्रसादितस्यैवेश्वरस्य मोक्ष-प्रदत्वं तन्-नैरपेक्ष्य-भञ्जकम् इत्य् अविचारकाणां वचनम् । अतः प्रपत्ति-व्यतिरिक्त-भक्ति-योगादि-नैरपेक्ष्यम् अत्रैक-शब्देन विवक्ष्यत इति निर्णयः । प्रपत्ति-स्वरूपम् अपि भगवद्-आयत्तम् इति न तत्-सापेक्षतादि-दोषः । तेन भगवान् एव साक्षान्-मोक्ष-साधनम् । इतरत् तत्-प्रसादनं तद्-अपि च तद्-अङ्गादिकं च तद्-अधीनम् इति ॥

एक-शब्दस्य साधारण-वाचित्वे ऽपि भगवतस् सकल-फल-प्रदत्वं प्रतीयते । एकं सर्वेष्व् अपि फलेषु प्रदातृत्वेन साधारणं माम् इत्य् अर्थः । "एके मुख्यान्य-केवलाः" इत्य् एक-शब्दस्यान्य-पर्यायत्वेन वैलक्षण्य-वाचकत्वे ब्रह्मणि श्रीनिवास इतिवच् छ्रियः-पतित्व-लक्षणं वैलक्षण्यं प्रकाश्यत इत्य् आहुर् आचार्याः । तेन श्रीमन्-नारायण-शब्दार्थो ऽपि सिध्यति । शरण-शब्दः पूर्ववद् व्याख्येयः । 'व्रज' इति गत्यर्था बुध्यर्था इति न्यायेन विश्वास-प्रार्थना-पूर्वकम् आत्म-रक्षा-भर-न्यासं प्रतिपादयति । एवं वाक्यार्थः— उपायान्तराशक्त्यादि-युक्तः त्वं माम् एकं शरणं व्रजेति ॥

अथवा कर्म-योगादीन् अङ्गत्वेन [[अस्वकृित्य|अस्वीकृत्य]] माम् एकं शरणं व्रजेति । यत् तु वर्णाश्रम-धर्मादि-स्वरूप-त्यागं सर्व-धर्म-परित्याग-शब्दार्थं वर्णयन्ति तेषां श्रुति-विरोधान् न्याय-विरोधात् प्रपत्ति-प्रतिपादक-[[तत्तदद्ध्याय|तत्तद्-अध्याय]]-विरोधात् सम्प्रदाय-विरोधाच् च [[यथेच्छा चारश्रद्धेव|यथेच्छाचार-श्रद्धेव]] मूलम् इति सन्तो न बहु-मन्यन्ते । उक्तं हि प्रपत्त्य्-अध्याये—

> प्रियाय मम विष्णोश् च देव-देवस्य शार्ङ्गिणः ।
> मनीषी वैदिकाचारं मनसा ऽपि न लङ्घयेत् ॥
> यथा हि वल्लभो राज्ञो नदीं राज्ञा प्रवर्तिताम् ।
> लोकोपयोगिनीं रम्यां बहु-सस्य-विवर्धिनीम् ॥
> [[लङ्गयन्|लङ्घयन्]] शूलम् आरोहेद् अनपेक्षो ऽपि तां प्रति ।
> एवं विलङ्घयन् [[मतर्यो|मर्त्यो]] मर्यादां वेद-निर्मिताम् ॥
> प्रियो ऽपि न प्रियो मे ऽसौ मद्-आज्ञा-व्यतिवर्तनात् ।

इति । अत्र च "सकृत् कृतश् शास्त्रार्थः" इति न्यायेन प्रपदनानुष्ठानस्य स्वतः प्राप्तं सकृत्-कर्तव्यत्वं "आवृत्तिर् असकृद् उपदेशात्" इत्य् उक्त-ब्रह्म-विद्यात्व-साधारण्याद् अपोदितम् अपि "सकृद् एव हि शास्त्रार्थः कृतो ऽयं तारयेन् नरम्" इत्य्-आदिभिर् वाक्यैर् [[उत्तभ्यते|उत्तम्भ्यते]] । इदम् एव हि सकृत्त्वम् अभिप्रेत्य शरणागति-मन्त्रे ऽपि 'प्रपद्ये' इति वर्तमान-निर्देशः । प्रपदनस्य तत्-काल-मात्र-सम्बन्ध एव हि तत्र कर्ता वर्तमानत्वेन व्यपदिश्यते । एवं-विधस्यापि शरण-वरणस्योपादान-वेलायां तत्र तत्र शरणागतिस् सम्बन्ध-ज्ञान-मात्रम्, अधिकारि-विशेषण-मात्रम्, सिद्धोपाय-प्रतिपत्ति-मात्रम्, अनिवारण-मात्रम्, अनुमति-मात्रम्, [[अचिव्द्यावृत्ति|अचिद्-व्यावृत्ति]]-मात्रं, चेतस्-समाधान-मात्रं, चैतन्य-कृत्यम् इत्य्-आदिकं यद् अभिधीयते प्रपत्ति-शास्त्र-निष्ठैः कैश्चिद् विद्वद्भिस् तत् सर्वं विधेय-भूत-भर-न्यासात्मक-प्रपत्त्य्-अनुष्ठानान्तर्गत-तत्तद्-अर्थ-प्रकाशन-अभिप्रायेणेति तात्पर्यान्तर-कल्पनया परिहर्तव्यम् ॥

तथा हि— अस्ति खलु भगवति भरं न्यस्यतः शेषत्व-ज्ञानं तद् एव खलु [[संम्बन्ध|सम्बन्ध]]-ज्ञानम् इति तैर् अभिधीयते । तच् च श्रवणाद् एव सिद्धम् अधिकारोपाय-फल-दशास्व् अनुवर्तते च । तस्मिन् प्रपत्तित्व-व्यवहारो राजान्तरङ्ग-पुरुषे राजत्व-व्यवहारवद् इति न विरोधः । एवम् अर्थान्तरेष्व् अपि स्वयम् एवोहनीयम् । तेषां स्वरूपम् एव प्रदर्शयामः । अधिकारि-विशेषणं स्वर्ग-काम इतिवत् फलाकाङ्क्षा । सिद्धोपाय-प्रतिपत्तिर् ईश्वरः सिद्धोपाय इति निश्चयः । अनिवारणं संरक्षतो भगवतः प्रातिकूल्य-वर्जम् अपराधाननुष्ठानम् इत्य् अर्थः । तच् च प्रपत्त्य्-अङ्गम् एव प्रातिकूल्य-वर्जनात्मकत्वात् । अनुमतिः स्वयम् एव रक्षणे प्रवर्तमानस्य तत्-प्रीति-संधुक्षणं तद्-भर-न्यासात्मकं च एतत् प्रपत्तिर् एव । न चेत् तद्-अविना-भूतं यत्-किंचिद्-अङ्गं भवतु तथा ऽपि च न दोषः । चित्त-समाधानं भगवति स्वीकृत-भरे निर्भरत्वानुसन्धानेन समाहित-चित्तत्वं तच् च प्रपत्ति-फलम् एव । चैतन्य-कृत्यं स्वयं ज्ञातृत्वात् स्व-ज्ञानानुगुण-स्वोचित-कृत्यानुष्ठानम् । अन्यथा सम्बन्ध-ज्ञानाद्य्-अङ्गीकारेण भर-न्यासरूप-प्रपत्ति-स्वरूप-निराकरणे बहु-प्रमाण-विरोधः सत्-सम्प्रदाय-विरोधः, विधि-वैयर्थ्यं मूल-मन्त्राद्य्-अर्थ-विभाग-विरोधो न्याय-विरोधश् च प्रसज्येत ॥

एवम् 'अचिद्-व्यावृत्ति-मात्रम्' इत्य्-आदि-शब्दानाम् अर्थो निर्वाह्यः । नैते ह्य् अर्थास् साक्षात् प्रपत्ति-स्वरूपम् । तथा ऽपि प्रपत्त्य्-अनुष्ठातॄणां सम्भवति । एतावतैतेषु प्रपत्ति-व्यवहार इति न सङ्कटं किंचित् । औपचारिक-व्यवहारस्य सर्वत्र सुलभत्वात् । तथा च "न्यास इति ब्रह्म" इत्य्-आदिकम् अपि सिद्धोपाय-प्राधान्येन ब्रह्मणि प्रतिपत्त्यर्थम् औपचारिकम् एव । न खलु सिद्ध-साध्योपाययोः स्वरूपैक्यं सम्भवति ॥

एवं पूर्वार्धेन प्रपत्त्य्-अनुष्ठानं विधाय न्यस्त-भरम् अधिकारिणम् उत्तरार्धेन सर्व-पाप-मोक्षण-रूप-तत्-फलोपदेश-पूर्वकं निश्शोकयति— 'अहम्' इत्य्-आदिना । 'अहं' सर्व-पाप-मोक्षणोपयुक्त-ज्ञान-शक्त्यादि-सामर्थ्य-युक्तः । 'त्वां' न्यस्त-भरतया निर्भरं त्वां सर्व-पापेभ्यो मोक्षयिष्यामि । अयं खलु सर्व-पाप-मोक्षण-प्रकारस् स्वयम् एवाचार्यैः स्पष्टम् अभिहितः—

> प्रारब्धेतर-पूर्व-पापम् अखिलं प्रामादिकं चोत्तरम्
> न्यासेन क्षपयन्न् अनभ्युपगत-प्रारब्ध-खण्डं च नः ।
> धी-पूर्वोत्तर-पाप्मनाम् अजननाज् जाते ऽपि तन्-निष्कृतेः
> कौटिल्ये सति शिक्षयाप्य् अनघयन् क्रोडी-करोति प्रभुः ॥

अयम् अर्थः । द्वि-विधं खलु पापम् । [[पूर्वाघमुत्तर। घंचेति|पूर्वाघम् उत्तराघं चेति]] । पूर्वाघं च द्वि-विधम् । प्रारब्धम् अप्रारब्धं चेति । अनुमतम् अननुमतं चेति । उत्तराघं च द्वि-विधम् । बुद्धि-पूर्वकम् अबुद्धि-पूर्वकं चेति । बुद्धि-पूर्वकं च द्वि-विधम् । कृत-प्रायश्चित्तम् अकृत-प्रायश्चित्तं चेति । तत्र प्रारब्ध-व्यतिरिक्तं [[पूर्वाचं|पूर्वाघम्]] अबुद्धि-पूर्वम् उत्तराघं च विद्यारम्भ-समये भक्ति-निष्ठस्य निवर्तते । तत्र पूर्वाघस्य विनाशः उत्तराघस्याश्लेषः । प्रपत्ति-निष्ठस्य तु अप्रारब्ध-पूर्वाघ-निवृत्तिवत् प्रारब्ध-पूर्वाघे ऽप्य् अननुमतांशो निवर्तते ।

> उपाय-भक्तिः [[प्रारब्धव्यतिरिक्ताघनाशिनी|प्रारब्ध-व्यतिरिक्ताघ-नाशिनी]] ।
> साध्य-भक्तिस् तु सा हन्त्री प्रारब्धस्यापि भूयसी ॥

इति वचनात् । उपाय-भूता भक्तिर् यस्यास् सा उपाय-भक्तिः । साध्या भक्तिर् ययेति साध्य-भक्तिः । अयम् अर्थः— प्रपत्तिर् ह्य् उपायान्तर-भूतां भक्तिं स्वयम् अङ्ग-भूता सती प्रसाधयति । फल-भूतां तु भक्तिं स्वातन्त्र्येण स्वयम् एव साधयति । प्रारब्धं तु दुरितं नाशयति । अतो भक्तेः [[प्रपर्त्तिभूयसीति|प्रपत्तिर् भूयसीति]] । अत एवैतद्-देहावसान एव [[माक्षः|मोक्षः]] । आर्त-दृप्त-विभागो ऽप्य् अनेन न्यायेन सिद्धः ॥

ये खलु शरणागति-मन्त्रोच्चारणम् एव प्रस्थान-शङ्खनादीकृत्य परम-पदं प्राप्नुवन्ति त एव खल्व् आर्ताः । ये तु देहावसान-विलम्बं सहन्ते ते दृप्ता इति विभागः । उत्तराघेष्व् अबुद्धि-पूर्वांशो भक्ति-निष्ठस्येव प्रपत्ति-निष्ठस्यापि न श्लिष्यते । विवेकिनस् तु प्रपन्नाः बुद्धि-पूर्वकम् उत्तराघम् एव नारभन्ते । मध्यमाः पुनः प्रारब्धं पापं यथाहिकारं प्रायश्चित्तेन परिहरन्ति । तत्रापि तत्तत्-पापानुरूप-प्रायश्चित्तेषु शक्तौ सत्यां तान्य् एवानुतिष्ठन्ति । तद्-अभावे तु पुनः प्रपत्तिर् एव प्रायश्चित्तं भवति । अन्यथातिप्रसङ्गात् । "अनन्य-साध्ये स्वाभीष्टे" इति वचन-विरोधाच् चेति । इदम् एव अभिप्रेत्योक्तं प्रपत्ति-विधान-शास्त्रे—

> अपाय-संप्लवे सद्यः प्रायश्चित्तं समाचरेत् ।
> प्रायश्चित्तिर् इयं सात्र यत् पुनः शरणं व्रजेत् ॥

इति । 'अत्र' इति पदं प्रतिपदोक्त-प्रायश्चित्तासामर्थ्यं परामृशति । असामर्थ्यस्य तत्र तत्र नियतत्वात् । न चैतावता पुनः प्रपत्ति-विरोधः । संसार-मोक्षणार्थत्वात् पूर्व-प्रपत्तेः, तादात्विक-भगवद्-अपचारोपशमनार्थत्वात् उत्तर-प्रपत्तेः । एक-फलत्वे हि पुनः प्रपत्ति-दोषः । ये तावद् अस्मदादिवत् कठिन-प्रकृतयो भगवद्-अपचारान् अपि बुद्धि-पूर्वान् लेशतो ऽनुतिष्ठन्ति, न च प्रायश्चित्तं चरन्ति । तेषाम् अविधेय-पुत्रादीनां पित्राद्य्-अपराध इव हितैषिणा भगवतैव लघु-दण्ड-प्रदानेनापचार-निवारणं क्रियते । उक्तं चाचार्यैः—

> विवेकिनां प्रपन्नानां धी-पूर्वागस्य् अनुद्यमः ।
> मध्यानाम् अनुतापादिः शिक्षा कठिन-चेतसाम् ॥

इति । न खलु राज-पुत्राणां राजापराधे ऽपि भृत्यवद् दण्ड-करणम् । "लघुर् दण्डः प्रपन्नस्य राज-पुत्रापराधवत्" इति चाभिधीयते । "न खलु [[भागवतायमविपयं|भागवता यम-विषयं]] गच्छन्ति । इहैवैषां केचिद् उपप्लवा भवन्ति, [[कञ्जा|खञ्जा]] भवन्ति, काणा भवन्ति, अविधेय-पुत्रा भवन्ति" इत्य्-आदि च श्रूयते । "परिहर मधुसूदन-प्रपन्नान्, प्रभुर् अहम् अन्य-नृणां न वैष्णवानाम्" इत्य्-आदि च प्रसिद्धं यम-वचनम् । "भवतां भ्रमताम् अत्र विष्णु-संश्रय-मुद्रया" इत्यत्रापि यम-वचनं श्रूयते । अतः कृत-कृत्यस्याधिकारिणः केनाप्य् उपायेन सर्व-पाप-मोक्षणं कृत्वा मनोरथ-सुलभेन वैकुण्ठ-वैमानिकोन्नीतेन महारथेन स्वात्मानं प्रापय्य सर्व-देश-सर्व-कालाद्य्-अनुगुण-कैङ्कर्य-साम्राज्यं प्रयच्छति भगवान् श्रियः-पतिर् इति सर्वं सुलभम् । अनिष्ट-निवृत्तेर् इष्ट-प्राप्ति-पर्यवसायित्वात् । "माम् एवैष्यसि" इति पूर्वोक्तत्वाच् च । "मा शुचः" — पूर्वं भवतश् शोकः पुनर् अधिकारान्तर-निवेशान् गुण-कोटिम् आटीकते । इदानीं सर्वज्ञे परम-कारुणिके सत्य-सङ्कल्पे मयि स्वीकृत-भरे पुनश् शोचास चेद् [[अनाभज्ञकृत्यमेवापाद्येतेति|अनाभिज्ञ-कृत्यम् एवापाद्येतेति]] भावः ॥

अत्रापि शरणागति-मन्त्रवद् अमूनि त्रीण्य्-अवान्तर-वाक्यान्य् एक-वाक्यतां भजन्ते । अयम् अर्थः— उपायान्तरानधिकृतस् त्वं सर्व-सुलभत्व-सत्य-सङ्कल्पत्व-सर्व-फल-प्रदत्व-करुणादि-[[पारकर|परिकर]]-परिकर्मितं माम् एकम् एव शरणम् अध्यवस्यानुकूल्य-सङ्कल्पादि-परिकर-पञ्चकोपेतम् आत्म-रक्षा-भर-न्यासं कुरु । सर्व-शक्ति-परम-कारुणिकत्वादि-गुणोपेतो ऽहं न्यस्त-भरं 'त्वां सर्व-पापेभ्यो मोक्षयिष्यामि' । स्वीकृत-भरे मयि जाग्रति त्वं तु निस्संशयस् सुखम् आस्वेति । तथा चायम् अत्र विध्यर्थः— सर्व-पाप-निवृत्ति-पूर्वक-परमात्म-प्राप्ति-कामो ऽकिंचनस् तम् एव भगवन्तं शरणम् उपगच्छेदिति ॥

न च भाष्यकारैर् एतस्य वाक्यस्याङ्ग-प्रपत्ति-परत्वेन योजनायाः कृतत्वान् न स्वतन्त्र-प्रपत्ति-परत्वम् इति भ्रमितव्यम् । अयं खलु भाष्यकाराणाम् अभिप्रायः— यथा खलु भगवान् सकल-फल-प्रदस् तत्र तत्र जोघुष्यते तद्वत् प्रपत्तिर् अपि सकल-फल-प्रदायिनी—

> अनन्य-साध्ये स्वाभीष्टे महा-विश्वास-पूर्वकम् ।
> तद्-एकोपायता-याच्ना प्रपत्तिश् शरणागतिः ॥

इति वचनात् । तथा चायम् अर्थस् सम्पन्नो भवति । प्रपत्तेस् सकल-फल-प्रदत्वाद् अङ्गत्वेन निवेशे भक्ति-योगादीन् अपि साधयितुं शक्नोतीति भाष्यकारैर् अभिधीयते ॥

एवं च सति भक्ति-योगाद्य्-अनुष्ठान-विरोधि-प्राचीन-पाप-तरण-कामस्य कृच्छ्र-चान्द्रायणादि-तद्-उचितोपायान्तराभावेन तत्-स्थान-निविष्टा प्रपत्तिर् यथा भक्ति-योगादीन् सम्पादयति, एवं सर्व-पाप-तरण-कामस्य तद्-उचितोपायान्तराभावेन तत्-स्थान-निविष्टा प्रपत्तिस् स्वतन्त्रा सती सर्व-पाप-मोक्षणं करिष्यतीति भाष्यकाराणां हृदयम् । "यो ब्रह्माणं विदधाति पूर्वं यो वै वेदांश् च प्रहिणोति तस्मै, [[तग्ँहदेवमात्म|तं ह देवम् आत्म]]-बुद्धि-प्रकाशं मुमुक्षुर् वै शरणम् अहं प्रपद्ये" इति श्रुताव् एव साक्षान्-मोक्ष-साधनतया प्रपत्ति-विधानात् तद्-उपबृंहणत्वाच् चरम-श्लोकस्य । एतत् सर्वम् अभिप्रेत्योक्तम् आचार्यैः—

> सुदुष्करेण शोचेद् यो येन येनेष्ट-हेतुना ।
> [[ससतस्याहमेवेति|स तस्याहम् एवेति]] चरम-श्लोक-सङ्ग्रहः ॥

इति । विशिष्टानुवादौ च तैर् एव प्रकटितौ—

> अधिकारं पुरस्कृत्योपायस्य निरपेक्षताम् ।
> एक-शब्देन वक्तीति केचिद् वाक्य-विदो विदुः ॥

इति ।

> नैरपेक्ष्यं पुरस्कृत्य विहितस्य लघीयसः ।
> उपायस्याधिकारं तु [[शोकद्योत्यं विदुःपरः|शोक-द्योत्यं विदुः परे]] ॥

इति । द्वयम् अत्र प्रकाश्यम् । आकिंचन्यं नैरपेक्ष्यं चेति । अत्र तावद् एके खल्व् आचार्यास् सर्व-धर्म-परित्याग-शब्देन आकिञ्चन्य-रूपम् अधिकारम् अनूद्य 'माम् एकम्' इत्य् एक-शब्देन नैरपेक्ष्यं प्रकाश्यत इत्याचक्षते । अन्ये तु सर्व-धर्म-परित्याग-वचनेनैव शरण-वरणस्य विशेषणत्वेन नैरपेक्ष्यम् अभिधेयम् । 'मा शुचः' इति वचनेन उपायान्तरानधिकार-निमित्त-शोक-प्रतिक्षेप-वचनात् तद् एवाकिंचन्यम् अधिकारतया द्योत्यते इति कथयन्ति । उभयेषाम् आचार्याणाम् आकिंचन्यं नैरपेक्ष्यम् अप्य् अनुमतम् इति न कश्चिद् अर्थ-विरोधः । केवलं वाक्य-योजनायाम् एव भेदः ॥

> नित्य-नैमित्तिकं कर्म स्वतन्त्राज्ञानुपालनात् ।
> प्रपन्नानां तु कर्तव्यम् इति वेदान्त-निर्णयः ॥
> शरणागति-निष्ठा हि परम-ऐकान्तिनो मताः ।
> तेषां कैङ्कर्य-रूपेण कर्तव्यं कर्म निर्मलम् ॥
> इत्य् एवं भाष्यकारैश् च तच्-छिष्यैर् अपि देशिकैः ।
> सत्-सम्प्रदाय-नियमस् तत्तन्-नित्येषु [[वण्येते|वर्ण्यते]] ॥

इत्थं प्रमाणाविरोधेन द्वयोर् अपि पक्षयोर् अर्थान्तर-सम्भवे कैश्चिद् आधुनिकैस् सर्व-धर्म-स्वरूप-त्याग-रूपार्थान्तर-कल्पना प्रमाण-विरोधात् प्राक्तनाचार्य-ग्रन्थ-विरोधात् [[आसे तुहिमाचलं|आसेतु-हिमाचलं]] श्रीमद्-रामानुजाचार्य-सिद्धान्तानुष्ठान-विरोधात् "श्रुति-स्मृत्युदितम्" इति स्वाचार्य-वचन-विरोधात् प्रपत्त्य्-अध्याय एव "अविप्लवाय धर्माणां" इत्यारभ्य "मनीषी वैदिकाचारं मनसा ऽपि न लङ्घयेत्" इति विश्व-जगन्-मातुर् विष्णु-पत्न्या वचन-विरोधाच् च प्रामाणिकानां चेतसि न चमत्कारम् आविष्करोतीत्य् एषा दिक् ॥

इत्थं यावच्-छरीर-पातं निरपराध-कैङ्कर्य-पराणां परम-ऐकान्तिनाम् अनितर-सुलभेन देवयानेन परम-पदं प्राप्य "परं ज्योतिर् उपसम्पद्य स्वेन रूपेणाभिनिष्पद्यते" इति श्रुत्य्-उक्त-क्रमेण यथावस्थित-स्वरूपाविर्भाव-पूर्वकासंकुचित-ब्रह्मानुभवेन तत्-पूर्वकेण सर्व-देश-सर्व-काल-सर्वावस्थोचित-सर्व-विध-कैङ्कर्य-लाभेन च नित्यम् एवावस्थानम् इति "इमान् लोकान्" इत्य्-आदि-श्रुतिः प्रातिष्ठिपत् ॥

यत् तु कैश्चिद् उच्यते— ज्ञान-योग-निष्ठः केवलो ऽप्य् अर्चिरादि-मार्गेण परम-पदं प्राप्य भगवन्तं दृष्ट्वा भगवद्-अनुभव-वैमुख्येन स्वात्मानम् एवानुभवन् परित्यक्त-पत्नीवत् कोणे कुत्रचिद् आस्त इति, तत् सूत्र-भाष्यादि-विरुद्धत्वात् बहु-प्रमाण-विरोधाद् युक्ति-विरोधाच् च नास्माभिर् अनुमन्यते । "[[श्रुतोपनिषत्कगत्यभिधानाच्च|श्रुतौपनिषत्क-गत्य्-अभिधानाच् च]]" इत्यस्मिन् सूत्रे ब्रह्म-विदाम् एवार्चिरादि-गमन-पूर्वकं ब्रह्म-प्राप्तिर् इत्य् उपपादितम् । [[दहरविद्यायामापि|दहर-विद्यायाम् अपि]] प्रजापति-वाक्ये जीव-पर-ब्रह्म-प्राप्ति-रूपं फल-निर्देशो जीवानुसन्धानस्य ब्रह्म-विद्या-शेषत्वेनैवेति भाष्यकारैर् अभ्यधायि । [[तद्यथा|तद् यथा]] ब्रह्म-विद्या-फलत्वेन उपसंहृतम् इति तेन ज्ञान-योगस्य ब्रह्म-विद्याङ्गत्वे अर्चिरादि-मार्गेण परम-पद-प्राप्त्यादिकम् अस्ति । कर्म-ज्ञानयोर् अङ्गी-फलेनैवाङ्गानां फलवत्त्वम् । स्वातन्त्र्ये पुनः प्रकृति-मण्डल एव यत्र कुत्राप्य् अवस्थाने जीवात्मानुभवः फलम् । तद् एवोच्यते भगवता पराशरेणापि— "योगिनाम् अमृतं स्थानं स्वात्म-सन्तोष-कारिणाम्" इति । अत्र स्थानस्य अमृतत्व-वचनं चिर-कालावस्थान-परम् ॥

अथवा जीव-स्वरूप-नित्यत्व-परम् । तदा तु स्थानम् इति च स्वरूपम् एवोच्यते । ब्रह्म-विद्यायाम् एवार्चिरादि-मार्गेण परम-पद-प्राप्तिर् इत्य् एतद् अपि तेनैव पराशरेण विशदम् उक्तम्—

> एकान्तिनस् सदा ब्रह्म-ध्यायिनो योगिनो हि ये ।
> तेषां तत् परमं स्थानं यद् वै पश्यन्ति सूरयः ॥

इति । उपाय-दशायां 'रामानुजम्' इतिवद् [[ब्रह्मशरीरभूतस्वात्मानु...|ब्रह्म-शरीर-भूत-स्वात्मानुसन्धायिनो]] 'लक्ष्मण-पूर्वजम्' इति स्वात्म-शरीरक-परमात्मानुसन्धायिनो वा ब्रह्म-ध्यायिन एव फल-दशायां त्व् असंकुचित-ब्रह्म-ज्ञान-रूपत्वात् सदा ब्रह्मानुभव-सिद्धिः । पूर्वोक्तस्य केवलस्य तु नेति विभागः । तस्यापि तत्-फलान्ते "सर्वे च्यवन-धर्माणः प्रतिबुद्धस् तु मोक्ष-भाक्" इति च्यवन-धर्मत्वम् उच्यते ॥

तथा च पूर्व-कर्म-विशेषात् पुनर् विषयानुभवो ऽपि न सम्भवतीति च्यवन-धर्मत्वं युज्यते । भागधेय-परिपाक-विशेष-वशात् पुनर् भगवद्-उपासनम् अस्ति चेत् फलतयार्चिरादिना भगवत्-प्राप्तिर् इति तत्त्व-विदां निर्णयः । तावता तस्याप्य् अपुनरावर्ति-वचनं युज्यतां नाम को दोषः, तेन पुराणेषु तद्-व्याख्यानेष्वाचार्य-ग्रन्थेषु ज्ञान-योग-निष्ठस्यार्चिरादि-गमन-निषेधो [[यद्यस्ति|यद्य् अस्ति]] तत् तु भक्ति-योग-द्वारेणैवेति निर्णेतव्यम् । न पुनर् भक्ति-योगानङ्ग-भूत-ज्ञान-योग-निष्ठस्य साक्षाद् भगवत्-प्राप्तिर् अर्चिरादि-गमनं च भवति । युक्ति-विरोधस् तु— "परम-पदं गत्वा भगवन्तं विहाय स्वात्मानम् एवानुभवति" इति कैश्चिद् अभिधीयमानः किं सर्व-कर्म-विनिर्मुक्तः, उत कर्म-वश एव वा? अन्त्ये संसार्य् एव भवति न तु मुक्तः । सर्व-धर्म-विनिर्मुक्तत्वे पुनः स्वाभाविकस्य असंकुचित-ब्रह्मानुभवस्य सङ्कोचाभावाद् ब्रह्मानुभव-विच्छेद एव न स्यात् । "स्वाच्छन्द्याद् एव पर-ब्रह्मानुभवं मुक्त्वावतिष्ठते केवल" इति हास्यम् एतत् ॥

सर्व-कर्म-विनिर्मुक्तस्य पर-ब्रह्मानुभव-विच्छेद-रूप-महानर्थ-प्रवृत्त्य्-असम्भवात् ईश्वर एक एव तस्मिन् विषये निगृह्णाति तेन तद्-अनुभव-विच्छेद इति दुर्वचम् । ईश्वरो निष्कारणम् एव [[कुत्रचिन्निगृह्णातिचेत्|कुत्रचिन् निगृह्णाति चेत्]] तस्य निर्हेतुक-निग्रहस् स्यात् । स तु महान् दोषः । स-कारणंचेत् कर्मैव हि कारणं, तन्-निवृत्तम् एवेति प्राग् एवोक्तम् ॥

तद्-एक-देशानुवर्तने मुक्तिर् एव न भवेद् इत्य्-आदि-दोष-सहस्रेण दुष्टम् एव । तस्माद् यः परम-ऐकान्ती भक्ति-प्रपत्त्योर् अन्यतरोपायेन भगवन्तं प्रसाद्यावतिष्ठते स एव हि सिद्धोपाय-निष्ठः, [[सचार्चिरादि|स चार्चिरादि]]-मार्गेण परम-पदं प्राप्नोति, भगवन्तं प्राप्य भगवद्-अनुसारिभिः कैङ्कर्य-कलापैस् सर्वतो विलसतीति समञ्जसम् एतत् ॥

> विमल-मति-विशेषाद् वीक्ष्य हेयान् पुमर्थान्
> स्थिर-विनिहित-बुद्धिर् यस् तु कैवल्य-मुक्तः ।
> पुनर् अपि च भवेत् सा संसृतिस् तस्य काले
> हरि-भजन-विपाकान् मुक्तिर् एवाथ वा स्यात् ॥

> वरुण-निलय-कन्या-वल्लभस्यैव पादे
> शरण-वरण-वाणी तत्-पराणां नराणाम् ।
> चरणम् अनितराणां निर्मलं निर्मलानां
> शरणम् इह परत्राप्य् अन्वहं सम्प्रतीमः ॥

> तस्माद् भवन्तम् अनवद्यम् अनन्त-पारं
> सर्वज्ञम् ईश्वरम् अखण्डम् अकुण्ठ-धिष्ण्यम् ।
> निर्वाण-धीर् अहम् इव वृजिनाभितप्तो
> नारायणं नर-सखं शरणं प्रपद्ये ॥

> श्रीमत्-त्रय्यन्त-सिद्धान्त-देशिकेन्द्रस्य सूनुना ।
> रहस्य-त्रय-सारार्थो वरदार्येण वर्णितः ॥

इति विश्वामित्र-कुलोद्भूतेन निखिल-कवि-तार्किक-चूडामणिना सर्व-तन्त्र-स्वतन्त्रेण श्रीमद्-वरद-नाथापर-नाम्ना कुमार-वेदान्ताचार्येण विरचिते श्रीमद्-रहस्य-त्रय-सारार्थ-संग्रहे चरम-श्लोकाधिकारस् तृतीयः ॥