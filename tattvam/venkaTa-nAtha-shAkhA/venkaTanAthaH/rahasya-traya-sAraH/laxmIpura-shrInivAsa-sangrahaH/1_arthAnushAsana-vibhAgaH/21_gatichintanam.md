+++
title = "२१ गतिचिन्तनम्"

+++

अथ वत्सलो हार्दः परमात्मा स्थूल-शरीर-लक्षण--ब्रह्म-पुरात्  
ब्रह्म-नाडी-रूप--प्रधान-द्वारेण  
एनं मुमुक्षुं **प्रस्थाप्य** अर्चिर्-अहः--पूर्व-पक्षोत्तरायण-संवत्सर-  
वाय्व्-आदित्य-चन्द्रामानव-संज्ञक--वैद्युत-पुरुष-  
तत्-सहकारि--वरुणेन्द्र-प्रजापत्य्-अभिधानैः अतिवाहिकैः प्रसिद्ध-तत्-तल्--लोक-पालैः  
नित्यसूरिभिर् वा  
स्वयम् एव देवयान-पथं **गमयत्य् अनुभावयति** च  
तत्-तल्--लोक-पाल-कृतां **सपर्याम्** ॥

अथ चिर-काल-काङ्क्षितं देश-विशेषं **प्रापय्य**,  

कर्म-फल-विशेष-भोगार्थतया विना  
केवल-विद्यया ऽवस्थापितं गत्यर्थम् एव  
अनुवर्तमानं सूक्ष्मशरीरं नदी-तरणायोपात्तं पोतम् इव **विनिवर्त्य**  
विरजां **तारयित्वा**  
दिव्य-शरीरं **प्रदाय**,  
ऐरंमद-नामकं सरो-विशेषं, सोम-सवन-संज्ञकम् अश्वत्थं च **उपगमय्य**,   मालाञ्जन-चूर्ण-वासो-भूषण-हस्तानाम् अप्सरसां पञ्च-शत्या **अभ्यागमय्य**  
**ब्रह्मालङ्कारं कारयति** ॥

अथास्मिन् ब्रह्म-गन्ध-रस-तेजांसि **प्रवेश्य**  
"भगवतः कुल-दासाः समागता"  
इति अत्यादरेण क्रमशः प्रत्युद्गच्छत्सु मकुटालङ्कृतेषु नित्य-सूरिषु  
दिव्य-ध्वज-पताक-तोरणाद्य्-अलङ्कृतम्  
अत्युच्चातिदीर्घ-प्राकारालङ्कृतं गोपुर-द्वारम्  
इन्द्र-प्रजापत्य्-अभिधानौ तत्-पालकौ **सङ्गमय्य**  
पूर्ण-कुम्भाद्य्--अ-प्राकृत--राजोपचारान् **कारयित्वा**  
आनन्दमय-मणि-मण्टपे दिव्यास्थाने **प्रवेश्य**  
आत्यन्तिक-दुःख-निवृत्त्य्-अर्थं यथा-मनो-रथं निरतिशय-भोग्यम् आत्मानं स्वयम् एव **प्रदर्श्य**  
गुणाष्टकाविर्भावं **संपाद्य**  
स्व-चरणारविन्दोपधानतया **स्वीकरोति** ।+++(5)+++  

अथ समान-भोगत्व-लक्षण-सायुज्य-प्रदानेन  
कालतः स्वरूपतो ऽपरिच्छिन्नानन्दैः नित्य-सूरिभिः **सहावस्थापयति** ।

इत्थं समस्त-प्रतिबन्धक-निवृत्ति-पूर्वकं  
स्व--स्व-रूपाविर्भाव-पूर्वकं च  
देश-कालावस्था-सङ्कोच-रहितं  
स्व-मनो-रथानुगुणैतदीय--मनो-रथ-विषयी-भूतं  
यावद्-आत्म-भाविनं सर्वं **कैङ्कर्य-वर्गम् अनुगृह्य**  
स-वयोभिर् इव स्थितैः नित्य-सूरिभिः सार्धम्  
इदानीम् एवागतेनानेन च निर्विशेषं **संश्लिष्य**  
ऐकान्तिकात्यन्तिक--नित्य-किङ्कर-भूतस्य अस्य आनन्देन  
स्वयं निरतिशयानन्द-भाग् भवति ॥

अत्र वस्व्-आदि-पद-प्राप्ति-पूर्वक--  
मोक्ष-साधनी-भूत--मधु-विद्यादि-निष्ठानां  
सत्य-लोकाद् एव मोक्षम् अधिगच्छतां  
चाधिकारि-विशेषाणाम् उपदिश्यमानाः मार्ग-क्रम-विशेषाः  
तत्-तद्-अधिकारिणाम् एव ज्ञातव्या  
इति नात्र विविच्य कथनम् अपेक्षितम् ॥

इत्थं स्व-तन्त्र--प्रपत्ति-निष्ठस्य अर्चिर्-आदि-गत्य्-अनुसन्धानादिकं  
स-द्वारक-प्रपत्ति-निष्ठस्येव उपायाङ्गतया प्रत्यहम् अ-कर्तव्यम् अपि   प्रपत्त्य्-उपायानुष्ठान-वेलायाम् अधिकार-सिद्ध्यर्थं  
फलार्थितायां सत्यां  
फल-पर्व-विशेषानुसन्धान-रूपतया **तत्रान्तर्भवति** ।  

प्रपत्त्य्-अनन्तरं तु  
पूर्व-प्रार्थित-पुरुषार्थ-स्मरण-रूपं सत्  
निरतिशयं पुरुषार्थं प्राप्स्यामीति प्रीत्य्-अतिशयं परिपोषयच् च सत्  
स्वयं-प्रयोजनं भवति ।  

तस्माद् अत्र  
समुदाय-ज्ञानाद् अपि  
अपेक्षित-सिद्धिर् अस्तीति सिद्धम् ॥

