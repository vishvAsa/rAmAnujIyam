+++
title = "35 जीवविभागक्रमः"

+++
जीवविभागक्रमः।  
स्वतस् सुखी चायमात्मा।  
उपाधि वशात् संसरति।  

स द्विधा - संसारी असंसारी चेति।  
पुण्यपापादिमान् पूर्वः। तच्छून्य इतरः।  

पूर्वाऽपि द्विधा -  
नित्य-संसारी भावि-संसारविरहश् चेति।  
तत्र इतः पूर्वम् अनन्तकल्पेष्व् इव  
परस्ताद् अपि हेत्व्-अनागमनात्  
संसारविच्छेदसम्भवात् पूर्वः।  

मानं तु लीलाविभूति-नित्यत्वोक्तिः -  

> "क्षिपाम्य् अजस्रम्,  
> न क्षमामि कदाचन" 

इत्यादिकम् अपि तद्-उत्तम्भकम्।  

केचित्तु 

> "विलम्बातिरेक-पराणि तानि ;  
न तु कस्यचिद् अपि नित्यः संसारः -  
अविरुद्धयोर् असंसर्गस्य कालविप्रकर्ष-नियमेन व्याप्तेः।  
अन्यथा मोक्षसाधने  
"स किम् अहम्?" इति सन्देहात्  
अप्रवृत्ति-प्रसङ्गात्" 

इति वर्णयन्ति।

इतः पूर्वम् अनागतैस् तच्-छरीराद्य्-उपनिपातवत्,  
तद्+++(→मोक्ष)+++-+हेतूपनिपातात्  
भावि-संसार-विरहोपपत्तिः।  
प्रमाणं च ब्रह्म-विदो मोक्ष-वचनानि।

एते च संसारिणः कर्म-पाश-प्रग्रथिता  
ब्रह्माण्ड-कुहर-परिवर्तमान--काल-घटी-यन्त्र--कुण्डिकायमानाः  
तस्मिन् क्षीयमाणाः पूर्यमाणाश् च सन्तः **परिभ्रमन्ति**।  
तत्र पुण्य-कृतो धूम-रात्र्य्--अपर-पक्ष--दक्षिणायन--षण्-मास-- पितृ-लोकाकाश-चन्द्र-क्रमेण स्वर्ग-लोकम् अधिरोहन्ति। अवरोहन्ति च चन्द्रमसस् स्थानात् आकाश-वायु-धूमाभ्र-मेघादि-क्रमेण। तत्र श्रद्धा-सोम-वर्षान्न-रेतो-मयीनाम् आहुतीनां विद्युत्-पर्जन्य-पृथिवी-पुरुष-योषितः स्थानानि। प्रायिकी च पञ्चमाहुत्य्-अपेक्षा; द्रौपती-धृष्टद्युम्न-प्रभृतिषु अदर्शनात्। एवम् अपुण्य-कृताम् अपि स्वेदजादि-शरीरेषु पञ्चमाहुत्यभावात् चन्द्र-प्राप्त्य्-अभावाच् च। तेषाम् अति-घोरा निरय-सरणिः, निरय-दुःखानुभूतिश् च पुराणादिषु प्रपञ्चिता स्मर्यमाणापि कलेबरं कदम्ब-गोलाययति।

द्वितीयो ऽपि द्विधा - संसारात्यन्ताभाव-वान् प्रध्वस्त-संसारश् च इति। तत्र कदाचिद् अपि संसार-हेत्व्-अभावात्, पूर्वस्य ईश्वर-वत् नित्य-सूरेः तद् अत्यन्ताभावः। उत्तरस् तु उपपादितो मुक्त एव। अनादाव् अपि काले प्रति-दिवसं सहस्र-पुरुष-मोक्षे ऽपि न संसारात्यन्त-विलयः। अस्य अनन्तस्य एवं स्वभावत्वात्। उक्तं च वेदार्थ-संग्रहे

> "ब्रह्म-ज्ञान-पक्षाद् अपि पापीयान् अयं भेदाभेद-पक्षः। अपरिमित-दुःखस्य पारमार्थिकत्वात् संसारिणाम् अनन्तत्वेन दुस्तरत्वाच् च" इति।

अनन्त-पयो-निधौ पयो-बिन्दु-सन्निपात-वत् संसारि-वर्गे पूर्व-मुक्तेषु पश्चान्-मुक्तानाम् अनुप्रवेशः। अनन्तेष्व् अपि संसार्य्-असंसारिषु एक-पादत्व-त्रि-पादत्व-तारतम्यम् आपेक्षिकम्। तथा च मुहूर्तायाम् अहो-रात्र कल्पादिषु द्रव्य-पार्थिव-घटादिषु च दृष्टम् एव। अत एव नित्यानां समस्त-बद्ध-मुक्तापेक्षयापि अनन्तत्वं उपपन्नम्। केचित् तु नित्य-सूरि-वर्गं नेच्छन्ति; तत् न। "सदा पश्यन्ति सूरयः" इत्य् आदिभिः सदा-पश्यद् अनेक-द्रष्टृ-विशिष्ट-स्थान-विधानात्। अत एव न मुक्त-प्रवाहेण वा ईश्वरेण वा अन्यथा-सिद्धिः। सर्वेषां जीवानां संसारात्यन्तायोग-व्यवच्छेद-साधनानि जीवत्वादि-लिङ्गानि यथा-सम्भवं सिद्ध-साधन बाधादिभिर् दूष्याणि। एतेषां नित्य-सूरीणाम् आनन्त्य-अवान्तर-भेदादिकं श्री-पाञ्चरात्र-संहितासु विशदम् अनुसन्धेयम्।

> अनन्त-विष्वक्सेनाद्यैर् नियताधिक्रियैर् अपि।  
> ज्ञानानन्दादिभिर् मुक्ता नित्यानन्द-सोदराः॥34॥

एवं सदादर्शनादि-बलाद् एव नित्य-मुक्तेश्वराणां प्रतिसर्गावस्थायां सुषुप्त-कल्पतया अवस्थानं वदन्तः प्रत्य् उक्ताः। सङ्कोचक-कर्माद्य्-अभावाच् च सा अवस्था दुर्-उपपादता॥