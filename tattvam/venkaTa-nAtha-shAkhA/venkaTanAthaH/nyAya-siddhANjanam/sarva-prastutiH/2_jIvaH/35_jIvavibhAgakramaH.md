+++
title = "35 जीवविभागक्रमः"

+++
जीवविभागक्रमः।  
## मूल-विभागः
स्वतस् सुखी चायमात्मा।  
उपाधि वशात् संसरति।  

स द्विधा - संसारी असंसारी चेति।  
पुण्यपापादिमान् पूर्वः। तच्छून्य इतरः।  

## सण्सारी
### विभागः
पूर्वाऽपि द्विधा -  
नित्य-संसारी भावि-संसारविरहश् चेति।  

#### नित्य-संसारी
तत्र इतः पूर्वम् अनन्तकल्पेष्व् इव  
परस्ताद् अपि हेत्व्-अनागमनात्  
संसारविच्छेदसम्भवात् पूर्वः।  
मानं तु लीलाविभूति-नित्यत्वोक्तिः -  

> "क्षिपाम्य् अजस्रम्,  
> न क्षमामि कदाचन" 

इत्यादिकम् अपि तद्-उत्तम्भकम्।  

केचित्तु 

> "विलम्बातिरेक-पराणि तानि ;  
न तु कस्यचिद् अपि नित्यः संसारः -  
अविरुद्धयोर् असंसर्गस्य कालविप्रकर्ष-नियमेन व्याप्तेः।  
अन्यथा मोक्षसाधने  
"स किम् अहम्?" इति सन्देहात्  
अप्रवृत्ति-प्रसङ्गात्" 

इति वर्णयन्ति।

#### भावि-संसार-विरहः
इतः पूर्वम् अनागतैस् तच्-छरीराद्य्-उपनिपातवत्,  
तद्+++(→मोक्ष)+++-+हेतूपनिपातात्  
भावि-संसार-विरहोपपत्तिः।  
प्रमाणं च ब्रह्म-विदो मोक्ष-वचनानि।

### संसार-भ्रम-क्रमः
एते च संसारिणः कर्म-पाश-प्रग्रथिता  
ब्रह्माण्ड-कुहर-परिवर्तमान--काल-घटी-यन्त्र--कुण्डिकायमानाः  
तस्मिन् क्षीयमाणाः पूर्यमाणाश् च सन्तः **परिभ्रमन्ति**।  
तत्र पुण्य-कृतो धूम-रात्र्य्--अपर-पक्ष--दक्षिणायन--षण्-मास-- पितृ-लोकाकाश-चन्द्र-क्रमेण स्वर्ग-लोकम् अधिरोहन्ति।  
अवरोहन्ति च चन्द्रमसस् स्थानात्  
आकाश-वायु-धूमाभ्र-मेघादि-क्रमेण।  

#### आहुतयः
तत्र श्रद्धा-सोम-वर्षान्न-रेतोमयीनाम् आहुतीनां  
विद्युत्-पर्जन्य-पृथिवी-पुरुष-योषितः स्थानानि।+++(4)+++  
प्रायिकी च पञ्चमाहुत्य्-अपेक्षा;  
द्रौपदी--धृष्ट-द्युम्न--प्रभृतिष्व् अदर्शनात्,  
एवम् अपुण्य-कृताम् अपि स्वेद-जादि-शरीरेषु पञ्चमाहुत्य्-अभावात्  
चन्द्र-प्राप्त्य्-अभावाच् च।+++(4)+++  

तेषाम् अति-घोरा निरय-सरणिः,  
निरय-दुःखानुभूतिश् च पुराणादिषु प्रपञ्चिता स्मर्यमाणा ऽपि  
कलेबरं कदम्ब-गोलायति।

## असंसारी
द्वितीयो ऽपि द्विधा -  
संसारात्यन्ताभाववान्, प्रध्वस्त-संसारश् चेति।  
तत्र कदाचिद् अपि संसार-हेत्व्-अभावात्,  
पूर्वस्य, ईश्वरवत् नित्य-सूरेस् तद्-अत्यन्ताभावः।  

उत्तरस् तु उपपादितो मुक्त एव।  

## संसार-स्थैर्यम्
अनादाव् अपि काले  
प्रति-दिवसं सहस्र-पुरुष-मोक्षे ऽपि  
न संसारात्यन्त-विलयः -  
अस्यानन्तस्यैवं-स्वभावत्वात्।  
उक्तं च वेदार्थ-संग्रहे

> "ब्रह्म-ज्ञान+++(→शाङ्कर)+++-पक्षाद् अपि पापीयान् अयं भेदाभेद-पक्षः।  
> अपरिमित-दुःखस्य पारमार्थिकत्वात्  
> संसारिणाम् अनन्तत्वेन दुस्तरत्वाच् च" 

इति।

अनन्त-पयो-निधौ पयो-बिन्दु-सन्निपात-वत्  
संसारि-वर्गे पूर्व-मुक्तेषु  
पश्चान्-मुक्तानाम् अनुप्रवेशः।  

## सङ्ख्या-तारतम्यम्
अनन्तेष्व् अपि संसार्य्-असंसारिषु  
+++(पुरुष-सूक्ते)+++ एक-पादत्व--त्रि-पादत्व-तारतम्यम् +++(अनन्तत्व-)+++आपेक्षिकम्।  
तथा च मुहूर्त-यामाहो-रात्र-कल्पादिषु, द्रव्य-पार्थिव-घटादिषु च दृष्टम् एव +++(तारतम्यम्)+++।  
अत एव नित्यानां समस्त-बद्ध-मुक्तापेक्षयापि अनन्तत्वं उपपन्नम्। 

## संसार-क्वाचित्क-प्रमाणम्
केचित् तु नित्य-सूरि-वर्गं नेच्छन्ति; तत् न।  
"सदा पश्यन्ति सूरयः" इत्य् आदिभिः  
सदा-पश्यद्--अनेक-द्रष्टृ-विशिष्ट--स्थान-विधानात्।  
अत एव न मुक्त-प्रवाहेण वा, ईश्वरेण वा ऽन्यथा+++(→तद्-अभाव)+++-सिद्धिः। 

सर्वेषां जीवानां  
संसारात्यन्तायोग--+++(तद्-)+++व्यवच्छेद-साधनानि जीवत्वादि-लिङ्गानि +++(अनुमानानि)+++  
यथा-सम्भवं सिद्ध-साधन बाधादिभिर् दूष्याणि। 

## नित्य-सूरि-विभागः
एतेषां नित्य-सूरीणाम् आनन्त्यावान्तर-भेदादिकं  
श्री-पाञ्चरात्र-संहितासु विशदम् अनुसन्धेयम्।

> अनन्त-विष्वक्सेनाद्यैर्  
> नियता-ऽधिक्रियैर् अपि।  
> ज्ञानानन्दादिभिर् मुक्ता  
> नित्यानन्द-सोदराः ॥34॥

## अ-सुप्तिः
एवं सदा-दर्शनादि-बलाद् एव  
नित्य-मुक्तेश्वराणां प्रतिसर्गावस्थायां  
सुषुप्त-कल्पतया ऽवस्थानं वदन्तः प्रत्य् उक्ताः।  
सङ्कोचक-कर्माद्य्-अभावाच् च,  
सा ऽवस्था दुर्-उपपादा॥
