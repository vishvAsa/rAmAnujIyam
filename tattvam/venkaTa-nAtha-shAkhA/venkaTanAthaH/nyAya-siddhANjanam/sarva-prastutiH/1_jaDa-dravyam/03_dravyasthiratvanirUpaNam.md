+++
title = "03 द्रव्यस्थिरत्वनिरूपणम्"

+++
द्रव्य-स्थिरत्व-निरूपणम्॥

तानि च द्रव्याणि स्थिराण्य् एव-  
क्षण-भङ्गे प्रमाणाभावात्।  
स हि प्रत्यक्षतः? अनुमानतो वा?

## प्रत्यक्षतः
नाद्यः, प्रत्यक्षस्य विपरीतत्वात्,  
प्रत्यभिज्ञा-प्रत्यक्षेण स्थिरत्वस्यैव सिद्धेः।  

"भ्रान्तिर् इयम्" इति चेन् न,  
कारण-दोष-बाधक-प्रत्ययाभावे तत्त्वायोगात्।  
"यौक्तिक-बाधेन दोषो ऽप्य् उन्नीयत" इति चेत्,  
केयं युक्तिः?  

> करणाकरणाभ्यां सामर्थ्यासामर्थ्य-लक्षण-- विरुद्ध-धर्मेणाध्यास-प्रसङ्गात्मिका,  
समर्थश् चेत् कुर्याद् इत्य् अकुर्वद्-दशायाम् अपि करण-प्रसङ्गात्मिका वा 

इति चेन् न -  
सहकारि-सन्निधौ कुर्वत्-स्वभावत्वस्य, सहकार्य्-अभाव-प्रयुक्त-कार्याभाववत्त्वादेर् वा सामर्थ्य-पदार्थत्वात्। ततश् च समर्थस्यैव करणाकरणयोः सहकारि-सन्निध्य्-असन्निधि-प्रयुक्तत्वाद् एकत्र समावेशः। ननु ताव् अप्य् एकस्य कथम् उपपद्येते इति चेन् न, तत्तत्-सामग्री-सन्तान-प्रतिनियत-कालतया तद्-उपपत्तेः। तत्-समाग्री-विशेष-सम्बन्धासम्बन्धयोर् अपि चोद्यम् अपरिहार्यम् इति चेन् न - भिन्न-काल-भावि-सामग्री-विशेषाद् एव परिहृतत्वात्। तज्-जातीयस्यैव बीज-क्षणस्य समर्थ-बीजारम्भे त्वयाप्य् एतद् अपरिहार्यम्। तत्-पूर्व-क्षण-स्वभावाद् इत्य् अपि तत एव दत्तोत्तरम्। अन्यथा अनुपलभ्यमानान्त-क्षण-तत्-स्वभाव-कल्पना-गौरव-प्रसङ्गात्। अन्वय-व्यतिरेकवताम् अपि सहकारिणाम् अकारणत्वे दुर्निर्वहम् उपादानस्यापि कारणत्वम्। यदि च काल-भेद-भिन्नयोर् एव करणाकरणयोः सहकारि-सन्निध्योर् वा वस्तु-भेदकत्वम्। देश-भेद-भिन्नयोर् अपि करणाकरयोः सामर्थ्यासामर्थ्ययोः सहकारि-सन्निध्य्-असन्निध्योर् वा तयोर् भेदकत्व-प्रसङ्गेन क्षणे ऽपि क्षुद्यमाने ऽनवधिक-भेद-प्रसङ्गेन न सिध्येद् इति शून्य-वाद-प्रसङ्गः।

देश-भेदे स्व-सन्निध्य्-असन्निधिभ्याम् एव तद्-उपपत्तिर् इति चेन् न; तयोर् उपरि तद्वद् एव विरुद्धयोर् भेदकत्व-प्रसङ्गात्। परस्पर-विरुद्ध-पूर्वापर-काल-सम्बन्ध एव एकस्य कथम् इति चेन् न; स्वापेक्षया पूर्वापरत्वस्यासिद्धेः। न हि स्व-प्रागभाव-प्रध्वंसावच्छिन्न-काल-सम्बन्धित्वं वस्तुनो ब्रूमः। अन्यापेक्षया पूर्वापरयोर् अपि कालयोर् एतद्-अपेक्षया स्व-कालत्वे विरोधाभावः क्षणे ऽपि स्वीकार्यः। यथा परमाणु-द्वयापेक्षया पूर्वापरीभूतस्यापि तन्-मध्य-देशस्य परमाण्वन्तरं प्रति स्व-देशतया न तस्य तत्-सम्बन्ध-विरोधः। अन्यथा पूर्ववत् क्षणो ऽपि क्षुण्णः। तथापि पूर्वापर-कालयोस् तद्-उपाध्योर् वा विरुद्धयोः तेजस्-तमसोर् इव कथम् एकत्र समावेशः? अविरोधे तु यौगपद्य-प्रसङ्ग इति चेन् न। यौगपद्ये हि तयोर् विरोधः, न त्व् एक-वस्तु-सम्बन्धे। अन्यथा एक-ज्ञान-सम्बन्धे ऽपि विरोध-प्रसङ्गेन प्रत्यभिज्ञा-स्वरूपस्यानुत्पत्ति-प्रसङ्गात्। यदि पुनः कालयोः स्वरूप-भेदेन तादात्म्य-विरोधो विवक्षितः; तर्हि रूप-रसयोर् इव नैक-वस्तु-सम्बन्धं प्रतिभन्त्स्यति। न चैकस्यानेकसम्बन्धः क्वचिद् अपि नास्तीति वाच्यम्। क्षणिक-निर्धर्मक-परमाणाव् अपि पुञ्ज-दशायाम् अनेक-नैरन्तर्यादेर् अभ्युपेतत्वाद् इति।

एतेन वर्तमानत्व-प्रत्ययात् क्षण-भङ्ग-सिद्धिर् इति वदन्तो ऽपि निरस्ताः। न हि तेन पूर्वापर-कान-सम्बन्धाभावो गृह्यते। न चाक्षिप्यते। तद्-विरोध्य्-अवर्तमानत्व-मात्र-निषेधात्। तस्य च तदानीं प्रागभाव-प्रध्वंसाभाव-निषेधात्मकत्वेन पूर्वापर-काल-सम्बन्धाविरोधित्वात्। प्रत्यक्षेणेन्द्रिय-सम्बन्ध-क्षणो गृहीतः; क्षणान्तरं तु तस्य कुतः सिद्धम् इति चेन् न। प्रत्यभिज्ञानस्य तद्-अबाधस्य चोक्तत्वात्। प्रत्यभिज्ञात्वाद् एव दीप-प्रत्यभिज्ञावत् सर्वापि प्रत्यभिज्ञा भ्रान्तिर् इति चेत्, पूर्वोक्तेनैव सोपाधिकत्वात्। एतद्-अनुमान-मात्र-बाध्यत्वे प्रत्ययत्वाद् एव सर्वः प्रत्ययो भ्रान्तिर् इति माध्यमिक-मत-समुत्थानस्य दुष्परिहरत्वात्॥

क्षण-भङ्ग-पक्षे भ्रान्ति-रूपा ऽपि प्रत्यभिज्ञा स्मृति-मात्रम् अपि नोपपद्यते इत्य् आत्मनि वक्ष्यामः। ततश् च व्याप्ति-प्रतिसन्धानाद्य्-अनुपपत्तेः अनुमान-मात्रम् एव निर्मूलम् इति कुतः क्षण-भङ्गानुमानम्? यत् सत् तत् क्षणिकम्; यथा घटः, सन्तश् चामी भावा इत्य् अपि न। भाव-शब्देन विश्व-पक्षीकारे पक्ष-हेतु-दृष्टान्त-भेदासिद्धिः। घट-व्यतिरिक्त-पक्षीकारे ऽपि घटस्य क्षणिकत्वासम्प्रतिपत्तेर् दृष्टान्तत्वायोगः। विरुद्ध-धर्माध्यासस्य च परिहृतत्वात्। अत एव प्रदीपादि-दृष्टान्तो ऽपि प्रत्युक्तः। तेषाम् अपि त्रि-चतुर-क्षण-स्थायित्वाभ्युपगमात्। अस्तु तर्हि क्षणोपाधिर् दृष्टान्तः। स हि न स्थिरः। तथात्वे क्षणावच्छेदकत्वायोगाद् इति चेन् न। स्थिरैर् एव परस्परावच्छिन्नारम्भावसानैः तद्-अवच्छेदोपपत्तेः। परस्परावच्छेदश् च युगपद्-विशिष्ट-बुद्धि-विषयतया सिद्धः। यथा दीर्घयोर् एव मान-दण्डयोः विरुद्ध-दिक्-प्रसृतयोः मध्ये किञ्चित् संयुक्तयोः परस्पर-संयोगावच्छिन्नांशेन अल्पतर-देशावच्छेदः कर्तुं शक्यः। एवं काले ऽपीति न कश्चिद् दोषः। मा भूद् अन्वयः। यद्क्षणिकं तद् असत्; यथा शश-विषाणम् इति व्यतिरेकः स्यात्। न स्यात्। त्वद्-अभिमत-क्षणिकत्वासिद्धेर् एव तन्-निरूपिताक्षणिकत्वासिद्धेः तस्य व्याप्यत्व-ग्रहणायोगात्। चिर-काल-स्थायित्व-विवक्षायां तु निःस्वभावे शश-शृङ्गे तद्-अयोगः। अथ शश-शृङ्गाभावो दृष्टान्तः; स तर्हि सन्न् एव; प्रामाणिकत्वात्। भावेतरत्व-लक्षणम् असत्त्वम् अस्तीति चेन् न - भावान्तराभाव-वादे तस्याप्य् असिद्धेः। अन्यत्राप्य् अभावस्येव भावस्यापि सुवचत्वात्। प्रत्यक्षत्वादि-विरोध-परिहार-कुसृष्टेश् चाविशिष्टत्वाद् इति॥

केचित् तु नित्यम् अपि किञ्चित् तत्त्वं बुद्धोपदिष्टम् इति सत्त्वाख्य-साधनम् आगम-बाधितं कृत्वा ध्रुव-भावित्वम् एव हेतुम् अभिमन्यन्ते। तथा हि - यद् ध्रुव-भावि न तद् हेतु-सापेक्षम्। अन्यथा ध्रुव-भावित्व-विरोधात्। अतः कार्याणां ध्रुव-भाविनः प्रध्वंसस्याहेतुकत्व-सिद्धेर् विलम्बायोगाद् उदीयमानम् एव वस्तु तेन ग्रस्यत इति। तत्र ध्रुव-भावित्व-शब्देन तत्-सम-काल-भावित्व-तद्-अनन्तर-भावित्व-नियम-तन्-मात्र-जन्यत्व-तद्-एक-सामग्री-जन्यत्वाहेतुकत्वाद्य्-अर्थ-विवक्षायां यथायथम् असिद्धि-व्याघात-साध्याविशेषादि-दोषाद् एष्यत्त्व-नियम-मात्रम् अवशिष्यते। तच् च भवताम् अपि विसभाग-सन्तानारम्भक-कपाल-क्षण-तद्-अविनाभूत-प्रतिसङ्ख्या-निरोधादिनानैकान्तिकम् इति। अन्यथा सर्वेषाम् अप्य् उत्तर-क्षणानाम् एष्यत्त्वाविशेषात् प्रथम-क्षण एव सर्व-क्षणोत्पत्तौ विश्व-विनिवृत्ति-प्रसङ्गः। आस्था-निवृत्त्य्-अर्थं क्षणिकत्वम् उपदेष्टव्यम् इति चेत् - अहो! महा-ार्मिकस्य अनळीक-वादिनो महान् अयम् अधर्मः प्रसज्येत। सूक्ष्म-धियस् तत्रैवास्थानिवृत्ति-प्रसङ्गाच् च। विश्वानित्यतामात्रोपदेशाद् अपि च तत्-सिद्धेः। अन्यथा शून्य-उपदेशस्यैव अवश्य-कर्तव्यत्व-प्रसङ्गाद् इति॥

प्रत्यनुमानानि च - विगीता प्रत्यभिज्ञा स्व-विषये प्रमा; अबाधित-बुद्धित्वात्। स्व-लक्षण-बुद्धि-वत्। सा हि स्व-विषये प्रमैवास्माकं, वैभाषिकस्यापि। यत् सत् न तत् क्षणिकम्; यथा सम्प्रतिपन्नं नित्यम्। सन्तश् चामी भावा इति। यत् प्रतीयते तद्क्षणिकम्; यथा शश-शृङ्गम् इति भवद्-व्यवहारेणापि प्रसज्यते। प्रध्वंसः स-हेतुकः, पूर्वावधिमत्त्वात्, पटवद् इत्य्-आदीनि च स्वयम् उन्नेयानि। एवं द्रव्यस्य स्थिरत्वं सिद्धम्॥