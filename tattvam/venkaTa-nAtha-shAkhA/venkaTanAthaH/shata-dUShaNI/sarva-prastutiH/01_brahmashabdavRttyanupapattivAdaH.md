+++
title = "01 ब्रह्मशब्दवृत्त्यनुपपत्तिवादः"
+++
॥ अथ ब्रह्मशब्दवृत्त्यनुपपत्तिवादः प्रथमः ॥1॥  

तत्र तावच् शास्त्रारम्भे -

<details><summary>नृसिंहराजीया</summary>

शास्त्रारम्भः "अथातो ब्रह्मजिज्ञासा" (ब्र.सू 1-1-1) इति सूत्रम् +++(तद्-अग्रिमं च)+++।
</details>


विचार-विषयत्वेन  
सूत्रकृद् यद् +++(→"यतो वा इमानि भूतानि जायन्ते …")+++ **असूत्रयत्** +++(← "जन्माद्य् अस्य यतः")+++।  
**परोक्ता** ब्रह्म-शब्दस्य  
+++(लक्षणा-)+++**वृत्तिर्** अत्र **निरस्यते** ॥

<details><summary>नृसिंहराजीया</summary>

**विचार-विषयत्वेन** विचारस्य विषयतया  
यद् वेदान्त-वाक्यं **असूत्रयत्** सूत्रेण व्याख्यात्  
दात्रेण लुनाति दात्रयतीतिवत्  
"प्रातिपदिकाद् धात्वर्थे बहुलम् इष्टवच् च" (अष्टा-वार्तिकं) इति णिच्,  
"सूत्र विमोचन" इति वा ।
विमोचनं प्रतिपादनम् ।  
अत्र सूत्र-विषय-भूते  

> "यतो वा इमानि भूतानि जायन्ते ।  
> येन जातानि जीवन्ति ।  
> यत् प्रयन्त्य् अभिसंविशन्ति ।  
> तद् विजिज्ञासस्व"  
> (तै-आ-आनन्दवल्ली) 

इति वाक्ये ब्रह्म-शब्दस्य,  
परोक्ता लक्षणा-वृत्तिर् इत्य् अर्थः ।
</details>


निर्विशेष-ब्रह्म-वादे  
ब्रह्म-शब्दस्य क्वचिन् मुख्य-वृत्तत्वम् अस्ति न वा ?  
न चेत् असाधुत्वापत्तिः ।  

<details><summary>विस्तारः (द्रष्टुं नोद्यम्)</summary>

असाधुत्वापत्तिर् इति ।  
साधुत्वं हि शक्ति-मूलक-प्रयोग-विषयत्वम् ।  
शक्त्य्-अभावे न सम्भवतीत्य् अर्थः ।  
असाधुत्वं साधुत्वाभावः । 
</details>


> साधुत्वस्य मिथ्यात्वम् अभ्युपगच्छताम्  
असाधुत्वम् इष्टम् 

इति चेत्  
हन्त तर्हि सर्व-शब्दासाधुत्वम् ।  
साध्व्-असाधु-विवेकाभावे च कृतं साङ्गोपाङ्गैर् वेदैः ।  

मुख्यार्थ-शून्यस्य तन्-मूल-वृत्त्य्-अन्तरे लिङ्गत्वे चासम्भवति  
कथं क्वचिद् बोधकत्वम् अपि ?  
न च साङ्केतिको ऽयम् अपभ्रंशो वा  
येन वाचकत्वाभिमानाद् बोधकत्वं स्यात् ।  
यस्यायम् अपभ्रंशश् शङ्क्येत  
सो ऽपि तथा वृत्तिविकल्पेन निर्धूयेत ।

ननु ब्रह्मशब्दस्यायं महिमा - यन् मुख्यार्थविरहे ऽपि नित्यं लक्षणया ब्रह्म बोधयतीति, तद् इदं वन्ध्यायाः पौत्रदर्शनम् ।  
मुख्यार्थसम्बन्धिन्य् अमुख्ये वृत्तिर् हि लक्षणा, तदभावे ऽपि तद्वृत्तिं भवान् एव भाषेत ।  
किञ्चैवं मुख्यार्थशून्यास् सर्वे शब्दास् तं तम् अर्थं लक्षयन्तीति स्वीक्रियेत महामीमांसकेन ।  
को हि त्वद् उक्तन्यायवित् कुत्रापि शक्तिक्लृप्तिगौरवं मृष्येत्, मुख्यार्थशून्येन ब्रह्म लक्ष्यम् इति वदता तद् अपि मुखान्तरेण संवृतिमुखे निक्षिप्तम् ।  
अवाच्यवादाश् च वाच्यवादेन निरसिष्यन्ते ।  
अस्ति चेत् किम् अन्यस्मिन् विचारविषये वा, नाद्यः ।  
निर्निमित्तत्वे पुनर् असाधुत्वापातात् ।  
यदृच्छाशब्दो ऽपि हि स्वरूपनिमित्तकश् शास्त्रज्ञैश् शिक्षितः ।  
न चायं सः; मानाभावात्, निरुक्तिविरोधाच् च ।  
सनिमित्तत्वे च यः प्रकृत्यादिष्व् अस्य प्रयोगः, स ब्रह्मगुणलेशयोगाद् औपचारिक इत्य् अभाषि, अनुवृत्तस्याकृतिरूपस्य निमित्तस्यासिद्धेः, बृहत्त्वबृंहणत्वमात्रस्य बृहदादिशब्दवद् अतिप्रसङ्गित्वात्, अनेकशक्तिकल्पने गौरवात्, लोकोत्तरबृहत्त्वादिमात्रस्य तु भगवच्छब्दनयाद् उपचारद्वारत्वात् ।  
अन्यथा गौणवृत्तिर् लुप्येत ।  
"यत् साक्षाद् अपरोक्षाद् ब्रह्मेति" (बृह-3) विशेषणं चान्यत्रामुख्यतां व्यनक्ति, "तस्मिन्नेव ब्रह्मशब्दो मुख्यवृत्तो महामुने" (गारूडे) इति च स्मर्यते ।  
"द्वे ब्रह्मणी वेदितव्ये" (बृ.उ.4-5-1) इत्यादिकम् अपि, "त्रीणि तेजांसि न स्पृशेत्" इत्यादिवन् मुख्यामुख्यसमुच्चयाभिप्रायम् ।  
न द्वितीयः; शुद्धोपहितविकल्पासहत्वात्, न हि निर्विशेषतया ऽभिमते शुद्धे "बृहति बृंहयतीति" श्रुत्य्-उक्तनिमित्तम् अस्ति ।  
अधिष्ठानत्वेन सर्वविवर्तमूलतया च तत् स्याद् इति चेन् न; तत्र तद् उभयानभ्युपगमात्, अन्यथा मुक्ताव् अपि तद् योगात् मुक्तेर् एव मुक्तेः ।  
उपलक्षणार्थं निर्वचनम् इति चेन् न, विशेषणार्थत्वे बाधाभावात्, "तस्माद् उच्यते परं ब्रह्मेति" प्रवृत्तिनिमित्ततयैव बृहत्त्वादिश्रुतेः, "बृहत्त्वाद् बृंहणत्वाच् च तद् ब्रह्मेत्य् अभिधीयते" (वि.पु.3-3-22) इति स्मृतेश् च; "गोत्वाभिसम्बन्धाद् गौः" (शाबर भाष्यं) इतिवत्।

अस्तु व्यावहारिकं तद्वैशिष्ट्यम्, कथं तर्हि शुद्धे वृत्तिः, तद् अपि तद् द्वारा गम्यते इति चेत्; तर्हि तन् न मुख्यम् ।  
उपहितं मुख्यम् इति पक्षस् तु श्रुतिसिद्ध- [[स्वाभाविकर्सावज्ञ्याद्युपहितत्वविवक्षायां|स्वाभाविकसर्वज्ञाद्य्-उपहितत्वविवक्षायां]] स्वमतविरोधाद् अपास्तः ।  
स्वाभिमताज्ञानादिदोषोपहितत्वं त्व् अनाक्षम् अलैङ्गम् अश्रौतम् अस्मार्तम् असौत्रं च इति स्थापयिष्यते ।  
तत्र च शुद्धे परे ब्रह्मणि निर्दोषभव्यगुणविशिष्टविषय-भगवच्छब्द-मुख्यवृत्ति-निरुक्तिविरोधः, "परं ब्रह्म परं धाम पवित्रं परमं भवान् इति" (भ.गी.20-22) स्तुत्य्-अनुपपत्तिः, पवित्रं परमम् इत्य्-आदि-समभिव्याहार-वैघट्यं च ।  
निर्विशेषलक्षणायां तु स्तुतिर् न कथञ्चिद् अपि सम्भवति; गुण्यवच्छिन्नगुणाभिधानरूपत्वात् तस्या इति ।  
पूर्वापरादिविसंवादाच् च न कुत्रापि निर्गुणसिद्धिः ।  
अपि च अविद्यानिवृत्त्यर्थम् इह ज्ञातव्यम् उपहितं निरुपाधिकं वा, आद्ये तत्त्वावेदक-तटस्थ-स्वरूप-लक्षणादिभिर् अपि तद्ग्रहाद् अविशिष्टब्रह्मणि वृत्त्य्-असिद्ध्या ऽस्मदिष्टसिद्धिस् स्यात् ।  
स्याच् चातत्त्वज्ञानाद् एव मोक्षसिद्धिः, तस्य मिथ्यात्वेनैव युष्माभिर् अङ्गीकारात् ।  
द्वितीये तु अतद् व्युत्पन्नेन तद् उक्त्य्-अयोग एव ।  
तल् लक्षितं तज् जिज्ञास्यते शोध्यते चेति चेत्; तत एव निर्विशेषलक्षकब्रह्मशब्दात् ज्ञातत्व-लक्षितत्व-शोधितत्वसिद्ध्या जिज्ञासाद्य्-अनपेक्षा स्यात् न च जिज्ञासादौ विधिः, अदृष्टार्थत्वाभावात्, येन पिष्टपेषणं सहेम ।  
निरुपाधिके ब्रह्मशब्दवृत्तिम् अविदुषः प्रतिबोधनेन सर्वं सार्थम् इति चेत्, किं मुख्याम् अमुख्यां वा, पूर्वत्र प्रस्तुतव्याघातः, सर्वस्योपहितमुख्यवृत्तिविषयबोधनोपक्षीणत्वात्, अनुपहिते हि लक्षणाम् एव वदसि, अभिधानाङ्गीकारे वा किं सार्वज्ञादिविशिष्टपरब्रह्माभिधानप्रद्वेषेण? उत्तरत्र अधीहीत्य्-आदिवैघट्यम्, ब्रह्मशब्दस्य मुख्यार्थम् अधीहीत्य् उक्ते लक्ष्यार्थलक्षणोपदेशस्यासङ्गतेः ।

लक्ष्यार्थम् अधीहीति तु निरुत्थानम्, कारणाभावात्, मुख्यार्थबाधादिनिश्चयपूर्वकत्वाद् अमुख्यवृत्तिविज्ञप्तेः तन् निश्चयस्य चात्र ततः प्राग् असिद्धेः, तद् सिद्धौ वा निर्विशेषावगमे किं प्रश्नेन प्रत्युक्त्या वा ।

मुख्यार्थबाधो निश्चितः, लक्ष्यार्थविशेषश् च न विदितः ।  
अस्मिन् अवसरे प्रश्नाद्यस् तु माभूत् ।  
किं प्रत्यक्षेण बाधः किं वा ऽनुमानेन अथ तर्केण अथवा तादृशेनागमेन? ।  
नाद्यः, अतीन्द्रिये प्रत्यक्षबाधायोगात् ।  
न द्वितीयतृतीयौ ।  
अनुमानस्य तर्कमात्रस्य च नित्यागमैः स्पर्धितुम् अशक्तेः ।  
न चतुर्थः, न बृहति न बृंहयति इति च वाक्यान्तराभावात् ।  
निर्गुणादिवाक्यैस् तत्सिद्धिर् इति चेत् तथाऽपि निर्मूलः प्रश्नः, तैर् एव बुभुत्सितबोधात् ।  
न च तैर् अपि तत्सिद्धिर् न्याय्या, अविरुद्धविषयसिद्ध्या तेषाम् अप्य् अन्यपर्यस्य वक्ष्यमाणत्वात् (वा-52) ।  
आपातविदितार्थश्रुतिविप्रतिपत्त्या सन्दिहानः कीदृग् भूतं ब्रह्मशब्दविवक्षितम् इति पृच्छतीति चेत्, नैवम्, तटस्थस्वरूपलक्षणाभ्याम् अपि कारणत्ववैलक्षण्यविषयाभ्यां सन्देहस्यैव स्थापनप्रसङ्गात् ।  
न च निर्विशेषं सविशेषं वेति विमृशतो जगत्कारणत्वोक्त्या निर्विशेषत्वनिश्चयस् सिध्येत् ।  
अपि तु सर्वकारणत्वाद् आक्षिप्तं सर्वज्ञ-सर्वविदादिशब्द-कण्ठोक्तं च सर्वज्ञत्वादिकं बृहत्त्वम् एव निर्धार्येत ।

नन्व् अविदित-मुख्य-लक्षक-विभागः शिष्यो मुमुक्षुभिर् जिज्ञास्यं ब्रह्मेति सामान्यत उपश्रुत्य तल् लक्षणं पृच्छति ।  
आचार्यस् तु कृत्स्नविद् ब्रह्मशब्दलक्ष्य-निर्विशेष-वस्तु-लक्षणम् उपदिशतु ।  
तद् अपि न, मुमुक्षुभिर् जिज्ञास्यं निर्विशेषम् इत्यस्यैव निर्मूलत्वात्, प्रत्युत "तम् एवं विद्वान् इति" (तै.आ.3.पुरुष सूक्तं) इत्यादिभिर् विभूति-गुण-विग्रह-व्यापार-विशिष्ट-महापुरुष-वेदनस्यैव अमृतत्व-प्राप्त्य्-उपायत्व-श्रवणाद् अबाधाच् च ।  
अतो यथाश्रुत एव ब्रह्म शब्दार्थः ।  
निर्वक्ति च यास्कः - "ब्रह्म परिबृढं सर्वतः" (यास्कनिरुक्तिः) इति इदं सर्वम् अभिप्रेत्याभाष्यत -
> ब्रह्मशब्देन च स्वभावतो निरस्तनिखिलदोषो ऽनवधिकातिशयासङ्ख्येयकल्याणगुणगणः पुरुषोत्तमो ऽभिधीयते (श्री.भा.जि) इति ।

अभिधीयते - मुख्यया वृत्त्या बोध्यते ।  
अनेवं नामकम् अनेवं विधं च किम् अपि ब्रह्मेति वदतां सर्वेषाम् अप्य् अत्र निरासो भाव्यः ।  
विशेषणद्वयेन च ब्रह्म-पुरुषोत्तमशब्दयोः निरुक्तिर् अपि व्यज्यते ॥  
इति श्री कवितार्किकसिंहस्य सर्वतन्त्रस्वतन्त्रस्य श्रीमद्वेङ्कटनाथस्य वेदान्ताचार्यस्य कृतिषु शतदूषण्यां ब्रह्मशब्द-वृत्त्य्-अनुपपत्ति-वादः प्रथमः ॥1॥

<details><summary>नृसिंहराजीया</summary>



हन्तेति । पारमार्थिक-साधुत्वाभावे ऽपि व्यावहारिक-साधुत्वस्य त्वद्-इष्टत्वात् तन् न स्याद् इति भावः । साध्व् असाध्व् इति । "एकश् शब्दः [[सष्ठुप्रयुक्तः|सुष्ठुप्रयुक्तः]] स्वर्गे लोके कामधुग् भवति" (खिलश्रुतिः) "आहिताग्निर् अपशब्दं प्रयुज्य प्रायश्चित्तीयां सारस्वतीम् इष्टिं निर्वपेत्" (याज्ञिकाः) "ते ऽसुरा हेलयो हेलय इति कुर्वन्तः पराबभूवुः" । "तस्माद् ब्राह्मणेन न [[म्लेच्छित वै|म्लेच्छितवै]] न + अपभाषीतवै [[नापभाषीत वै|नापभाषीतवै]] म्लेच्छो ह वा एष [[यद पशब्दः|यद् अपशब्दः]]" इति साधु-शब्द-विधिः, प्रायश्चित्त-विधिर् अपशब्द-प्रयोग-निषेधो निन्दार्थवादश् च प्रमाणम् इति तद्-अंशे नित्यत्वादेः प्रामाण्यानुपपादकतया अन्यत्रापि प्रामाण्यानुपपादकत्वात् कृत्स्न-वेदाप्रामाण्ये वेदस्य व्यर्थत्वात् । [[तद्वैयर्र्थ्यादेव|तद्वैयर्थ्यादेव]] तद्-अङ्गानां वैयर्थ्यम् । व्याकरणस्य अन्यत्रापि प्रामाण्यानुपपादकत्वात् [[कृत्स्न वेदाप्रमाण्येवेदस्य|कृत्स्न-वेदाप्रामाण्ये वेदस्य]] व्यर्थत्वात् [[तद्वैयथ्यादेव|तद्वैयर्थ्यादेव]] तद्-अङ्गानां वैयर्थ्यम् । व्याकरणस्य च सुतरां वैयर्थ्यं चेत्य् आह साध्व् असाध्व् इति । ननु वृत्तिमत्त्वं बोधकत्वं वा साधुत्वम् अस्तु लक्षणया तत् सम्भवाद् इत्य् अत आह मुख्यार्थ-शून्यस्येति । मुख्यार्थाभावे तत्-सम्बन्धादि-रूप-वृत्त्य्-अन्तरस्याप्य् अभावात् वृत्ति-सामान्याभावे वृत्त्या स्मारितार्थ-संसर्ग-ज्ञान-पूर्वकत्व-रूप-साध्यस्य बाधाद् आकाङ्क्षादीनां वृत्तिमत्त्वाधीनतया तद्-अभावे आकाङ्क्षादिमत्-कदम्बकत्वादि-रूप-लिङ्गासिद्ध्या स्वरूपासिद्धेः व्याप्ति-ग्रहायोगाच् च । व्याप्यत्वासिद्धेश् च लिङ्ग-विधयापि बोधकत्वायोगाद् उक्तं साधुत्वं न सम्भवतीति भावः । ननु ब्रह्म-शब्दस् साङ्केतिको ऽपभ्रंशो वा अस्तु । तस्यासाधुत्वम् इष्टम् एव । न च तर्हि लक्षणाङ्गीकारो न स्याद् इति वाच्यम् । शक्ति-भ्रमाद् वृत्ति-भ्रम-सम्भवाद् भ्रान्ति-सिद्धा च वृत्तिर् एव लक्षणेति विवक्षितम् इत्य् अत्राह न च साङ्केतिक इति । अपौरुषेयत्वान् न साङ्केतिकत्वम् अशक्त्यादि-प्रयुक्तापभ्रंशत्वं वेत्य् अर्थः । अपभ्रंशत्वे दूषणान्तरम् आह यस्येति । सो ऽप्य् अपभ्रंश इति वक्तुं शक्यत इत्यर्थः । वृत्ति-विकल्पेनेति । किम् अपभ्रंशस्य मूलभूतश् शब्दो मुख्यः उत सो ऽप्य् अपभ्रंशः । आद्ये ब्रह्म-शब्देन किम् अपराद्धम् । अवाच्यत्व-वचन-विरोधश् चोभयत्र तुल्यः । मूल-मूलित्वयोर् वैपरीत्यापत्तिश् च द्वितीये तस्यापि मूलभूतश् शब्दः तस्यापि शब्दान्तरम् इत्य् अनवस्थेत्य् अर्थः ।

नन्व् इति । वृत्तिमत्त्वात् साधुत्वं युज्यत इति भावः । वन्ध्यायाः पौत्र-दर्शनम् इति । यथा पुत्राभावे पौत्राभावः तथा मुख्य-वृत्त्य्-अभावे मुख्यार्थ-सम्बन्ध-रूप-लक्षणा न सम्भवतीति भावः । भवान् एवेति । स्फुट-विरोधम् अप्य् अजानन्न् अत्यन्ताज्ञ इत्य् अर्थः । ननु मुख्यार्थ-सम्बन्धो लक्षणेति मा अस्तु किन्त्व् अपरैव लक्षणा वृत्तिर् अस्त्व् इत्य् अत्राह किञ्चैवम् इति । तथा सति शक्ति-मात्रोच्छेदस् स्याद् इति भावः । किञ्च मुख्यार्थो यदि ब्रह्म-शब्दस्य स्यात् तदा तत्-सम्बध्य् अपि नास्त्य् एवेति ब्रह्म-तत्-सम्बधि लक्ष्यम् इति वदता ब्रह्म नास्तीत्य् उक्तं स्याद् इत्याह मुख्यार्थेति । संवृतिः-शून्यवादः । ननु ब्रह्म-शब्दश् चान्यत्राशक्तः ब्रह्म चावाच्यम् इत्य् उक्तम् । तथा च विरोधं कथञ्चित् परिहृत्य लक्ष्यत्वम् उच्यताम् इत्य् अत्राह अवाच्य-वादाश् चेति । "तस्माद् उच्यते परं ब्रह्म" इत्यादयो वादाः । अस्ति चेद् इति । क्वचिन् मुख्यत्वम् अस्तीति पक्ष इत्यर्थः । आद्ये ऽपि प्रवृत्ति-निमित्तम् अस्ति न वेति विकल्प्य द्वितीय-पक्षे दूषणम् आह निर्निमित्तत्व इति । प्रवृत्ति-निमित्ताभावे शक्त्य्-अभावाद् इति भावः । ननु डित्थ-डिबित्थादि-यदृच्छा-शब्दे व्यभिचार इत्य् अत्राह । यदृच्छेति । प्रमेयत्व-विशेष्यक-प्रमेय-शब्दवत् तत्-तत्-स्वरूप-प्रकारक-तत्-तद्-ज्ञान-जनकत्वं यदृच्छा-शब्दानाम् इति भावः । अस्तु वा यदृच्छा-शब्दे निर्निमित्तत्वं तद्-अन्यत्र तन्-नियम इत्याह न चायं स इति । मानाभावाद् इति । यदृच्छा-शब्दत्वेन व्यवहाराभावाद् इत्यर्थः । "बृहति बृंहयति तस्माद् उच्यते परं ब्रह्म" (अ.शिर-3.खं) "बृहत्वाद् बृंहणत्वाच् च तद् ब्रह्मेत्य् अभिधीयते" (वि.पु.20-20) इति निरुक्ति-विरोधो ऽपीत्य् आह निरुक्तीति । अपौरुषेयत्व-विरोधं समुच्चिनोति चेति । प्रवृत्ति-निमित्त-पक्षं दूषयति सनिमित्तत्वे चेति । तथा च ब्रह्मणो ऽन्यत्र मुख्य-वृत्त्य्-अभाव इति सिद्धान्त-विरोधः । अन्यत्र मुख्य-वृत्त्य्-अभावं समर्थयति य इति । आदि-शब्देन वेद-तपः-प्रभृतयो गृह्यन्ते । तत्र युक्तिम् आह अनुवृत्तस्येति । प्रकृति-वेदादि-साधारणानुवृत्त-निमित्तम् एकं नास्तीत्य् अर्थः । ननु बृहत्वम् अनुवृत्तं प्रवृत्ति-निमित्तम् अस्त्व् इत्य् अत्राह बृहत्वेति । बृहत्वं यथा बृहदादि-शब्दे निमित्तं तथा ब्रह्म-शब्दे निमित्तं न भवति । तथा सति बृहच्-शब्दवद् ब्रह्म-शब्दस्यापि घटादौ प्रयोग-साधकतयातिप्रसञ्जकम् इत्य् अर्थः । ननु बृहत्वं प्रवृत्ति-निमित्तं मा अस्तु किं तु प्रकृतित्वादिम् एव नाना-प्रवृत्ति-निमित्तम् अस्तु । तेन नातिप्रसङ्ग इत्य् अत्राह अनेक-शक्तीति । नानार्थादौ गत्यन्तराभावाद् अनेक-शक्ति-कल्पनम् इति भावः । ननु घटादि-व्यावृत्तं लोकोत्तर-बृहत्वं प्रवृत्ति-निमित्तम् इत्य् अत्राह लोकोत्तरेति । सर्वतो व्यावृत्तं ब्रह्म-मात्र-गतं प्रकृत्यादौ नास्त्य् एव । घटादि-व्यावृत्तं तु ब्रह्म-शब्द-प्रयोगाविषय-गगनादाव् अपि गतत्वान् न प्रवृत्ति-निमित्तम् इति भावः । भगवच्-छब्द-नयाद् इति । "उत्पत्तिं प्रलयं चैव भूतानाम् आगतिं गतिम् । वेत्ति विद्याम् अविद्यां च स वाच्यो भगवान्" (वि.पु.6-7-78) नितीत्याद्यलौकिकार्थ-साक्षात्कर्तृत्वं प्रयोगाविषयेषु समाधि-निष्ठ-केशिध्वजादिषु गतत्वाद् उपचार-द्वारम् एव न तु प्रवृत्ति-निमित्तम् इति निर्णीतम् इति भावः । ननु प्रयोग-बलात् प्रकृत्यादौ नाना-शक्ति-कल्पनम् अभ्युपगम्यतां गौरवं चाकिञ्चित्करम् इत्य् अत्राह अन्यथेति । अन्यथासिद्ध-प्रयोग-बलाद् अपि शक्ति-कल्पन इत्यर्थः । श्रुतिर् अपि ब्रह्म-शब्दस्यान्यत्र मुख्यताम् आह यत् साक्षाद् इति । अपरोक्षं वस्तु यत् तत् साक्षात् मुख्यतया ब्रह्म-शब्द-वाच्यम् इत्यर्थः । साक्षाद् अपत्यम् इत्यादौ साक्षाच्-छब्दस्य मुख्यार्थत्व-दर्शनाद् इति भावः । "यत् साक्षात् तु परं ब्रह्म विशन्ति ब्रह्मवादिनः" इति स्मृतिर् अप्य् अन्यत्र मुख्यतां व्यनक्तीत्य् आह तस्मिन्न् एवेति । नन्व् अत्र मुख्य-वृत्तिर् नास्तीत्य् अनुपपन्नं "द्वे ब्रह्मणी वेदितव्ये" इत्यत्र परापरात्मनोः प्रयुक्तस्य ब्रह्म-शब्दस्य एकत्र मुख्यत्वम् अपरत्रामुख्यत्वम् इत्यस्य वृत्ति-द्वय-विरोधेनासम्भवाद् उभयत्र मुख्य-वृत्त्य्-अवश्यम्भावाद् इत्य् अत्राह द्वे ब्रह्मणी इति । "गाम् अग्निं ब्रह्माणं चैव त्रीणि तेजांसि न स्पृशेत्" इत्यत्र त्रिष्व् अपि तेजश्-शब्दस्य पवित्रत्व-सामान्याल् लक्षणा । तथा ज्ञानानन्दाद्यात्मकतया लक्षणा-वृत्तिर् एकैव नान्यत्र मुख्यतेत्य् अर्थः । विचार-विषय इति पक्षं दूषयति न द्वितीय इति । शुद्धं-स्वरूपातिरिक्त-प्रवृत्ति-निमित्ताविशिष्टम् । उपहितं=स्वरूपातिरिक्त-प्रवृत्ति-निमित्त-विशिष्टम् । शुद्ध इत्य् एतद् विवरणं निर्विशेषतयेति । प्रवृत्ति-निमित्ताभावे वाच्यत्वायोगाद् इति भावः । नन्व् अधिष्ठानत्व-सर्व-विवर्त-मूलत्व-रूप-स्वरूपात्मक-प्रवृत्ति-निमित्तवत्त्वाद् वाच्यत्वम् इति शङ्कते अधिष्ठानत्वेनेति । अधिष्ठानत्वं हि भ्रम-धर्मितया सर्व-तादात्म्यम् । विवर्त-मूलत्वं हि विवर्तोपादानत्वम् । तद् एव बृंहणत्वम् इत्यर्थः । तत्रेति । स्वरूपस्य बृहत्व-बृंहणत्वात्मकत्वानभ्युपगमाद् इत्यर्थः । अन्यथेति । तयोः स्वरूपात्मकत्वात् स्वरूपस्य मुक्ताव् अनपायात् तयोश् च सर्वं विनानुपपत्तेः सर्वं स्याद् इति सर्व-निवृत्ति-रूपा मुक्तिर् न स्याद् इत्यर्थः । ननु गवयत्व-प्रवृत्ति-निमित्तक-गवय-शब्द-वाच्योपलक्षक-सादृश्य-प्रतिपादक-गो-सदृशो गवय इति वाक्यवद् ब्रह्म-शब्द-वाच्योपलक्षक-धर्म-प्रदर्शनार्थम् इदं न तु प्रवृत्ति-निमित्त-प्रतिपादनार्थम् इति शङ्कते उपलक्षणार्थम् इति । प्रवृत्ति-निमित्ततयैव श्रुतत्वम् उपपादयति गोत्वाभिसम्बधाद् इति । गोत्व-सम्बन्धस्य निमित्तत्व-प्रतीतेर् इति भावः ।

अस्तु व्यावहारिकम् इति । तथा चाविद्या-निवृत्या निवृत्तेर् न मोक्षानुपपत्तिर् इति भावः । कथं तर्हीति । व्यावहारिक-तद्-विषस्योपहितत्वाद् इति भावः । ननु विशिष्टोपस्थिति-द्वारा शुद्धोपस्थितेर् भावाच् शुद्धस्यापि शक्ति-विषयत्वम् इति शङ्कते तद् अपीति । तर्हि मुख्योपस्थिति-द्वारा तीरोपस्थापक-गङ्गा-पदस्येव लक्षणैव न मुख्यत्वम् इत्य् आह तर्हीति । द्वितीयं पक्षं दूषयति उपहितम् इति । किं तत्रोपाधिः सत्यम् उत मिथ्या वेति विकल्प्य आद्ये दोषम् आह । श्रुतीति । अद्वैत-हानेर् इति भावः । द्वितीयं दूषयति स्वाभिमतेति । उपहिते तादृश-प्रमाणाभावाद् इति भावः । दोषान्तरम् आह तत्र चेति । ब्रह्म-शब्द-मुख्यार्थो न दोषोपहितः "शुद्धे महाविभूत्याख्ये परे ब्रह्मणि शब्द्यते" (वि.पु.6-7-72) इति ब्रह्म-शब्द-वाच्यं शुद्धम् अनूद्य "मैत्रेय भगवच्-छब्दः सर्व-कारण-कारणे । सम्भर्तेति तथा भर्ता भकारो ऽर्थ-द्वयान्वितः । नेता गमयिता स्रष्टा गकारो ऽर्थ-त्रयान्वितः" (वि.पु.6-7-72-14 खं) इत्यादिना तत्र निर्दोषत्व-पुरस्कारेण भगवच्-छब्द-निर्वचन-विरोधात् । न च ब्रह्म-पद-लक्ष्ये तन्-निर्वचनं गुण-विशिष्ट-विषय-निर्वचनस्य भगवच्-छब्दस्य निर्विशेषे मुख्यत्वायोगाच् चेति भावः । परं ब्रह्मेति । "परं ब्रह्म परं धाम पवित्रं परमं भवान्" (श्री.भग.गी.2.22) इत्यत्र ब्रह्म-शब्दस्याज्ञानादि-दोष-विशिष्टाभिधायकत्वात् तद्-विशिष्टतयाभिधानस्य निन्दा-रूपतया न स्तुतित्वम् इत्यर्थः । पवित्रम् इति । दोषोपहितस्यापवित्रत्वाद् इति भावः । ननु परं ब्रह्मेत्य् अत्र ब्रह्म-पदेन शुद्धं लक्ष्यते । तत्र स्तुतिर् अस्त्व् इत्य् अत्राह निर्विशेषेति । तत्र हेतुम् आह गुण्य्-अवच्छिन्नेति । निर्विशेषे गुण-विशिष्टता-बोधासम्भवाद् इति भावः । ननु निर्दोषत्वेन स्तुतिर् अस्तु सा निर्विशेषे ऽपि सम्भवतीत्य् अत्राह पूर्वापरेति । प्रकरणस्य गीतागतस्य सविशेष-विषयतया निर्विशेष-सिद्धि-विरहाद् ब्रह्म-शब्देन तल् लक्षयित्वा तत्-स्तुतिर् इत्य् अनुपपन्नम् इति भावः । इयता ग्रन्थेन लक्षकत्वाभिमत-शब्द-स्वभाव-पर्यालोचनया निर्विशेष-लक्षणा निरस्ता । इदानीं लक्ष्यत्वाभिमत-जिज्ञास्य-स्वरूप-पर्यालोचनयापि लक्षणां निराकरोति अपि चेति । तत्त्वावेदकेति । तत्त्वावेदकतया त्वद्-अभिमतैः "सत्यं ज्ञानम् अनन्तं ब्रह्म" (तै आ 7) "यतो वा इमानि भूतानि जायन्ते" (तै आ 1 7) इत्यादि-तटस्थ-लक्षणादि-वाक्यैर् अप्य् उपहित-प्रतीतेर् एवापेक्षितत्वेन निर्विशेषस्याजिज्ञास्यतया तत्-प्रतिपत्त्य्-अर्थं ब्रह्म-शब्दस्य तल्-लक्षणा न वाच्या इति भावः । स्याच् चेति । तत्त्व-ज्ञानस्यानपेक्षितत्वाद् वेदान्त-जन्य-ज्ञानाद् अपि न मुक्तिस् स्याद् इति शास्त्र-वैयर्थ्यम् इति भावः । तस्य उपहित-गत-विशेषणस्य । द्वितीये त्व् इति । निरूपाधिक इत्य् अर्थः । अतद्-व्युत्पन्नेति । अनुपहिते व्युत्पत्त्य्-अभावाद् अव्युत्पन्नेन ब्रह्म-शब्देन तद्-बोधो न सम्भवतीति भावः । ननु शुद्धे व्युत्पत्त्य्-अभावे ऽपि विशिष्टे व्युत्पन्नेन ब्रह्म-शब्देन शुद्धं लक्ष्यत इति तत्र सर्वम् उपपद्यत इति शङ्कते तल्-लक्षितम् इति । "अथातो ब्रह्मजिज्ञासा" (ब्र सू 1-1-1) इति ज्ञातव्यत्वेन प्रतिज्ञायते । "जन्माद्यस्य यतः" (ब्र.सू 1-1-2) इत्यादि-लक्षण-वाक्येन लक्ष्यते । उत्तर-सूत्र-गणैश् च शोध्यत इत्यर्थः । तत एवेति । पदार्थ-प्रतिपत्ति-समये ब्रह्म-पदेनैव निर्णेतव्यस्य निर्विशेषस्य प्रतिज्ञा-लक्षण-परीक्षा-फलं सिद्धत्वात् तेषां वैयर्थ्यम् इत्यर्थः । ननु विलीनस्यापि घृतस्याज्यं विलाप्येति विधि-बलाद् विलापने प्रवृत्तिर् दृश्यत इति सिद्धे ऽपि फले प्रतिज्ञादौ प्रवृत्तिस् सम्भवतीत्य् आशङ्क्य निराकरोति न चेति । त्वयापि श्रवणादेर् दृष्ट-द्वारत्वम् उच्यते न तु केवलादृष्टार्थत्वम् इति भावः । येनेति । अदृष्टार्थत्वेनेत्य् अर्थः । सहेमेति । चक्षिज्ञो ज्ञित्-करणात् ज्ञापितं परस्मैपदम् । "आधृषाद् वेति" विकल्पित-णिचः परस्मैपदिनः सहेर् वा रूपम् । निरूपाधिक इति । प्रतिज्ञा-लक्षण-विचारास् सर्वे ऽपि निर्विशेषे वृत्ति-ज्ञानार्थम् इति न वैयर्थ्यम् इति भावः । पूर्वत्रेति । मुख्य-वृत्तेर् निर्विशेषे सम्भवाभावाद् उपहित-विषयं सर्व-शास्त्रं स्याद् इति निरूपाधिके वृत्ति-बोधनेन शास्त्रं सार्थकम् इत्य् एतद् व्याहतम् इत्यर्थः । ननूपहित-मुख्य-वृत्तिर् अस्त्व् इत्य् आशङ्क्यापसिद्धान्त-दोषम् आह अनुपहितेति । अभिधानाङ्गीकारे वेति । निर्विशेषस्य प्रवृत्ति-निमित्ताभावाच् छक्यत्वायोगात् विशिष्टस्य शक्यत्वे वाच्ये सार्वज्ञादि-विशिष्टम् एव शक्यं स्याद् इति भावः । उत्तरत्रेति । अन्यां वेति । विकल्प-कोटाव् इत्यर्थः । वैघट्यम् उपपादयति ब्रह्म-शब्दस्येति । घटं वदेत्यादौ सर्वत्र बाधकाभावे मुख्यार्थं वदेति प्रतीतेः "अधीहि भगवो ब्रह्म" (तै-भृः1) इत्य् अत्रापि ब्रह्म-शब्द-मुख्यार्थम् अधीहीत्य् औत्सर्गिक-प्रतीतिर् इत्य् अपृष्ट-प्रत्युक्त्य्-अयोग इत्यर्थः । ननु तत्र लक्ष्यार्थ-प्रश्न एवेति चेत् तत्राह लक्ष्यार्थम् अधीहीति । कारणाभावम् उपपादयति मुख्यार्थेति । इदं पदम् अत्र मुख्य-वृत्तम् इति निश्चयो लक्षणा-वृत्तिः कुत्रेति विशेष-प्रश्नस्य कारणं तत्र मुख्यार्थ-बाधादि-निश्चयो हेतुः । तद्-अभावात् तद्-अभाव इत्यर्थः । तत इति । उपदेशाद् इत्यर्थः । तत्-सिद्धाव् इति । उपदेशात् प्राग् इति शेषः । निर्विशेषावगम इति । जात इति शेषः ।

मुख्यार्थ-बाध इति । मुख्यार्थस्य बृहत्व (ब्रह्मत्व)-विशिष्टस्य मिथ्यात्वेन मुमुक्षु-वेद्यत्वस्याभावो निश्चित इति लक्ष्यार्थ-परत्वस्य सामान्यतो ऽवगमात् तद्-विशेष-प्रश्न उपपन्न इति भावः । परिहरति मा भूद् इति । मिथ्यात्वे प्रमाणाभावेन मुख्यार्थस्य मुमुक्षु-वेद्यत्वं न बाधितम् इति भावः । तथापीति । निर्गुणादि-वाक्यैर् एव निर्विशेषस्यैव सिद्धेः प्रश्नानुपपत्तिर् इति भावः । ननु यथाकथञ्चिन् निर्विशेष-सिद्धिर् अस्त्व् इत्य् अत्राह न च तैर् अपीति । छाग-पशु-न्याय-पवदाहवनीय-न्यायादिभिर् हेय-गुणाभाव-रूप-विषय-सिद्धेर् इति भावः । ननु निर्विशेष-निश्चयो नास्त्य् एव । सविशेष-निर्विशेष-श्रुति-द्वय-श्रवणेन सविशेषं निर्विशेषं वेति सन्दिहानस्य प्रश्न इति शङ्कते आपातेति । "यतो वे" (तै-भृ.1) त्यादि तटस्थ "सत्यं ज्ञान" (तै आनं 2) मित्यादि स्वरूप-लक्षण-वाक्याभ्यां कारणत्व-रूप-सविशेष-वैलक्षण्यात्मकानृतादि-व्यावृत्ति-रूप-निर्विशेष-विषयाभ्यां पूर्ववद् एव सन्देहस् स्याद् इत्याह नैवम् इति । वस्तुतः सत्यादि-वाक्यस्यापि विशिष्ट-परत्वम् एवेति निर्विशेष-सन्देह एव दुर्लभ इति बोध्यम् । किञ्च यदि निर्विशेषं ब्रह्म मुमुक्षु-वेद्यम् उपदेश्यं स्यात् तदा जगत्-कारणत्व-रूप-लक्षणोपदेशम् आचार्यो ऽनुन्मतः किम् अर्थम् उपदिशेद् इत्याह न चेति । सर्व-कारणत्वाक्षिप्तं कर्तृत्वाक्षिप्तम् इत्यर्थः । सर्वज्ञस् सर्वविद् आदीति । "यस् सर्वज्ञस् सर्ववित्" (मुं 2-2-1) "यस्य ज्ञानमयं तपः" (मु.2-2-9) इत्य् आद्य् उक्तम् इत्यर्थः । ज्ञानादीनाम् अपि गुणतो ऽपि बृहत्वे ऽन्तर्भावाद् बृहत्वम् एवेत्याद्य् उत्किः ।

नन्व् इति । पूर्वं वाक्य-द्वय-श्रवण-जनित-सन्देह-मूलक-प्रश्नः आशङ्क्य परिहृतः । इदानीं सामान्यत एव प्रश्न इति भेदः । यद्यप्य् अनुपहितस्य मुमुक्षु-जिज्ञास्यत्वे पूर्व-दूषणम् अस्त्य् एव तथाप्य् अनुपहितस्य जिज्ञास्यत्वं दूर इति न तत्र लक्षणा-वृत्तिर् इत्याह तद् अपि नेति । आदि-शब्देन "तम् एव विदित्वा" (श्वे 3-8) त्यादि विवक्षितं "तमसस् तु पारे" "सर्वाणि रूपाणि" (पु.सू.तै आ.3) इत्यादिभिर् विभूतिः "महान्तं" (क.2.22) इत्यादिभिर् गुणः "आदित्य-वर्णं" (पु.सू.तै आ.3) इति विग्रहः "विचित्य कृत्वा" इति व्यापारः प्रतिपाद्यते । इह च तम् एवम् इति तच्-छब्दैवं-शब्दाभ्यां प्रस्तुत-विभूत्यादि-गुण-विशिष्टस्य परामर्शाद् इति भावः । महापुरुषेति । "पुरुषं महान्तं" (पु.सू.तै आ) इति वाक्यार्थः उक्तः । एवं जिज्ञास्य-पर्यालोचनयापि न निर्विशेषे ब्रह्म-शब्द-लक्षणेति भावः । यतो ऽपलक्षकत्वाभिमत-ब्रह्म-शब्द-लक्ष्यत्वाभिमत-जिज्ञास्य-ब्रह्म-स्वरूप-पर्यालोचनया निर्विशेषे वृत्ति-निरासः । अतः श्रौत-बृहत्वादि-विशिष्ट एव विचार्य-ब्रह्म-शब्दस्य वृत्तिर् इत्याह अत इति । सर्वतः सर्वस्मात् निरवधिक-बृहद् इत्यर्थः । ननु यास्क-निरुक्तौ बृहत्वम् एव ब्रह्म-शब्द-प्रवृत्ति-निमित्तम् इति गम्यते । श्रौत-निरुक्तौ तु बृहत्वम् इव बृंहणत्वम् अपीति कथम् इदम् उपपद्यत इति चेत् बृंहणत्वस्यापि गुणतो बृहत्वान्तर्भावान् न विरोधः । श्रुतौ पृथग् उक्तिः बृंहणत्वम् अपि बृहत्वे ऽन्तर्भूतम् इति ज्ञापयितुम् इति द्रष्टव्यम् । एतद्-वाद-मूलभूत-भाष्यम् आह इदं सर्वम् अभिप्रेत्येति । नन्व् अन्यत्रापि प्रयोग-दर्शनात् कथं पुरुषोत्तम एवेत्य् अवधारणम् इत्य् अत्राह मुख्ययेति । "यस्मिन् प्रयुज्यमाने तु गुण-योगस् सुपुष्कलः तत्रैव मुख्य-वृत्तो ऽयम् अन्यत्र ह्य् उपचारतः" (गारुडे) इति न्यायेन निरतिशय-बृहत्वादेः पुरुषोत्तमाद् अन्यत्राभावेन गुण-पौष्कल्य-विरहान् न मुख्यत्वम् इति भावः । अनेवं-नामकं पुरुषोत्तमादि-नाम-रहितम् अनेवं-विधं बृहत्व-बृम्हणत्ववत् स्वभावतो निरस्त-निखिल-दोष इत्याद्य् उक्त-विधं च । शिव-विरिञ्चादि-निरासस् तु ब्रह्म-शब्द-प्रवृत्ति-निमित्ततया निरस्त-निर्दोष-निखिल-कल्याण-गुणाकरत्व-रूप-बृहत्व-बृंहणत्वाभावात् । तद्-अभावश् च यौगिक-पुरुषोत्तम-नामकत्वाभावेनावरतया सदोष-परिमित-गुणवत्त्वाद् इत्याह विशेषण-द्वयेन चेति । निरस्त-निखिल-दोषत्वं निरतिशयासङ्ख्येय-कल्याण-गुणवत्त्वं च विशेषण-द्वयम् । निरुक्तिः तत्-प्रवृत्ति-निमित्तकत्वोक्तिः । ननु पुरुषोत्तम-शब्दो न यौगिकः समासानुपपत्तेः । तथाहि न तावत् कर्मधारयः सन्-महद् इत्यादिना (अष्टा-2-2-3) उत्तम-शब्दस्य पूर्व-निपातापत्तेः । नापि षष्ठी-समासः । पुरुषाणाम् उत्तम इति न निर्धारण (अष्टा-2-2-3) इति निषेधात् । नापि सप्तमी-समासः षष्ठी-समास-निषेध-सामर्थ्याद् एव । अन्यथा अर्थ-रूपयोर् अविशेषेण द्विधा शब्दस्यावश्यकत्वेन निषेध-वैयर्थ्यात् । तत्-फलं हि समस्त-रूपाभावः नापि पञ्चमी-समासः "पञ्चमी भयेन" (अष्टा-2-1-37) "भय-भीत-भीभिर् इति" (अष्टा-2-1-3) नियत-विषयत्वात् । अत एव "रुढ्या तु कामं पुरुषोत्तमो ऽस्त्व् इत्य् उक्तम्" इति चेद् उच्यते । कर्मधारय एवास्तु । न चैवं पूर्व-निपात-प्रसङ्गः प्रशंसार्थ-विवक्षायां परत्वेन "प्रशंसा-वचनैश् चेति" (अष्टा-2-1-66) समास-सम्भवात् । वृत्तौ मतल्लिकाद्य्-उपादानस्य रुढि-परिग्रहार्थत्वात् । "प्रवेकानुत्तमोत्तमा" (अष्टा-2-2-3) इति प्रशंसायां रुढत्वात् । अस्तु वा निर्धारणार्थे सप्तमी-समासः । न च सामर्थ्यात् तस्यापि निषेधः अर्थ-रूप-भेदाभावे ऽपि तत्पुरुषे "तुल्यार्थ-तृतीया-सप्तम्य्-उपमानाव्यय-द्वितीया-कृत्या" इति पूर्व-पद-प्रकृति-स्वर-भेदस्य सत्त्वात् । षष्ठी-समासे तु समासा इत्य् अन्तोदात्तत्वम् । अत एव नगोत्तमो नागोत्तमः, अथ मुक्तिं पुरुषोत्तमाद् इत्यादीनाम् उपपत्तिः । अस्तु वा "यस्मात् क्षरम् अतीतो ऽहम् अक्षराद् अपि चोत्तमः" (श्री भ.गी 24-27) इति निरुक्त्य्-अनुसारात् पञ्चमी-समासः । न च "पञ्चमी भयेन" (अष्टाध्यायी 2-1-3) इति परिगणन-विरोधः "तपरस् तत्कालस्य" (अष्टाध्यायी 1-1-70) इत्यत्रः ताद् अपि परः तपरः पञ्चमी इति योग-विभागात् समास इति शाब्द-वचनैस् समास-सिद्धेः ।

वत्सकुल-जलधि-कौस्तुभ-नृसिंह-गुरु-सुतेन सिंहदेवेन कृतायां शतदूषणी-टीकायां प्रथमो वादस् समाप्तः ।
</details>

