+++
title = "०० मङ्गलम्"
unicode_script = "devanagari"
+++

<details><summary>नृसिंहराजीया</summary>

श्रीः । नृसिंहराजीयटीका । श्रीहयवदनपरब्रह्मणे नमः । श्रियै नमः ॥। शुभमस्तु ॥

श्रियै सततमस्तु मे भुजगराजशैलाधिपः  
श्रियं वहति वक्षसा श्रितजनैक-रक्षाकरः।  
दया-सह-चरस् सदा विहित-वाजि-वक्त्राकृतिः  
जगज्-जनन-रक्षण-क्षपण-केलि-दीक्षा-गुरुः ॥  

ऋषीणां सप्तानां सुकृत-परिपाकेन महता  
समाविर्भूतो यो महति घटिका-शैल-शिखरे ।  
महाचार्याद्यार्यैर् अमरगुरु-कल्पैर् अधिगतः ।  
स नः श्रेयो देयाद् अमृत-फल-वल्ली-सहचरः ॥


</details>


<details open><summary>विश्वास-प्रस्तुतिः</summary>

समाहारस् साम्नां, प्रतिपदम् ऋचां, धाम यजुषां  
लयः प्रत्यूहानां, लहरि-विततिर् बोध-जलधेः ।  
कथा-दर्प-क्षुभ्यत्--कलि-कथक--कोलाहल-भवं  
**हरत्व्** अन्तर्-ध्वान्तं **हय-वदन-हेषा**--हल-हलः ॥1॥
</details>

<details><summary>नृसिंहराजीया</summary>

प्रारिप्सितस्य ग्रन्थस्याविघ्न-परिसमाप्ति-प्रचय-गमनाय शिष्टाचार-प्राप्तम् इष्टदेवता-प्रार्थनात्मकं मङ्गलं शिष्य-शिक्षायै निबध्नाति समाहार इति । हयवदन-हेषा-हलहलोर् अन्तर्ध्वातं हरत्व् इति सम्बन्धः । अज्ञान-रूप-स्वान्त-ध्वान्तस्य हरणं प्रमा-करणत्वे सत्य् एव भवतीति प्रमा-करणत्वम् आह साम्नां समाहार इत्यादिना । ऋचां प्रतिपदं प्रतिनिधिर् इत्थः । यजुषां यजुषां धाम स्थानम् । ननु प्रमाणस्याप्यज्ञान-निवर्तकत्वं ज्ञान-द्वारेति वक्तव्यम् । ज्ञानं च प्रतिबन्धान् न सम्भवतीत्य् अत्राह लयः प्रत्यूहानाम् इति । नन्व् एवम् अप्य् अज्ञानस्य निवृत्तिस् सम्भवति चेत् विस्मरणे सति पुनः प्रसङ्ग इत्य् अत्राह लहरि-विततिर् बोध-जलधेर् इति । उत्तरोत्तर-ज्ञान-सन्तानकर इत्यर्थः । अज्ञान-कारणम् आह कथेति । वादेषु क्षुभ्यन्तः उध्दताः । कलि-कथकाः कलिकाल-विद्वांसः । केवलं नास्तिका इति यावत् ॥
</details>


<details><summary>मूलम्</summary>

समाहारस्साम्नां प्रतिपदमृचां धाम यजुषां लयः प्रत्यूहानां लहरिविततिर्बोधजलधेः ।  
कथादर्पक्षुभ्यत्कलिकथककोलाहलभवं हरत्वन्तर्ध्वान्तं हयवदनहेषाहलहलः ॥1॥
</details>



<details open><summary>विश्वास-टिप्पनी</summary>

इदम्-प्रथम-**सम्भवत्**-कुमति-जाल-कूलङ्-कषा--  
मृषा-मत-विषानल-**ज्वलित**-जीव-जीवातवः ।  
**क्षरन्त्य् अमृतम्** अक्षरं **यति-पुरन्दरस्योक्तयश्**  
चिरन्तन-सरस्वती-चिकुर-बन्ध-सैरन्ध्रिकाः ॥ +++(५)+++
</details>

<details><summary>नृसिंहराजीया</summary>

> ननु पूर्वतन-कलि-कथक-कोलाहलस्य निरासे ऽपि  
> भावि-कलि-कथक-कोलाहलाद् अन्तर्ध्वात-सम्भवे  
> स्वकृति-वैयर्थ्यम् 

इत्य् आशङ्क्याह इदं प्रथमेति । यतिपुरन्दरोक्तीनाम् एवात्र ग्रन्थे सन्निवेशात् ताभिः प्रसाधित-वेदान्तैर् एव तन्-निरास इति भावः ।

</details>


<details><summary>मूलम्</summary>

इदम्प्रथमसम्भवत्कुमतिजालकूलङ्कषा मृषामतविषानलज्वलितजीवजीवातवः ।  
क्षरन्त्यमृतमक्षरं यतिपुरन्दरस्योक्तयश्चिरन्तनसरस्वतीचिकुरबन्धसैरन्ध्रिकाः ॥
</details>


<details open><summary>विश्वास-प्रस्तुतिः</summary>

प्राचीम् उपेत्य पदवीं यति-राज-दृष्टां  
तत्-सन्निकृष्टम् अपि वा **मतम् आश्रयन्तः** ।
प्राज्ञा! यथोदितम् इदं शुकवत् **पठन्तः**,  
प्रच्छन्न-बौद्ध-विजये परितो **यतध्वम्** ॥3॥ +++(४)+++
</details>

<details><summary>नृसिंहराजीया</summary>

चिकीर्षितस्य ग्रन्थस्य प्रयोजनं दर्शयति प्राचीम् इति ।  
एतद्-ग्रन्थाध्येतृणां परमत-निरसनं सुकरम् इत्य् आह वादाहवेष्व् इति । तत्र शतदूषण्याख्ये ग्रन्थे, तावत् प्रथम-वादे निरस्यत इति सम्बध्यते । शास्त्रारम्भ इत्य् एतद् असूत्रयद् इत्यनेन ।
</details>


<details><summary>मूलम्</summary>

प्राचीमुपेत्य पदवीं यतिराजदृष्टां तत्सन्निकृष्टमपि वा मतमाश्रयन्तः ।  
प्राज्ञा यथोदितमिदं शुकवत्पठन्तः प्रच्छन्नबौद्धविजये परितो यतध्वम् ॥3॥
</details>

<details open><summary>विश्वास-प्रस्तुतिः</summary>

वादाहवेषु **निर्भेत्तुं**  
वेद-मार्ग-**विदूषकान्** ।  
**प्रयुज्यतां** शर-श्रेणी  
निशिता शत-दूषणी ॥4॥
</details>

<details><summary>मूलम्</summary>

वादाहवेषु निर्भेत्तुं वेदमार्गविदूषकान् ।  
प्रयुज्यतां शरश्रेणी निशिता शतदूषणी ॥4॥
</details>

