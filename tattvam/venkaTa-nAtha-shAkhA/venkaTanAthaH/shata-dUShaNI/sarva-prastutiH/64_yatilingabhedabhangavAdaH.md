+++
title = "64 यतिलिङ्गभेदभङ्गवादः"

+++
॥अथ यतिलिङ्गभेदभङ्गवादः चतुःषष्टितमः ॥64॥  

## प्रवेशः
श्रितान् परम-हंसतां परम-हंस इत्य् उक्तितः  
त्रयी-पथम् अ-सौगतान् कपट-सौगतान् खण्डयन् ।  
मुनिर् जयति लक्ष्मणो मुदम् उदञ्चयन्न् अञ्चतां  
मुकुन्द-गुण-मौक्तिक-प्रकर-शुक्तिभिः सूक्तिभिः ॥  

## यज्ञोपवीतम्
ये पुनः शङ्करादयो ऽर्वाचीन-परमहंसाः,  
ते बाह्य-वेष-परिग्रहम् अधिकृत्य पृच्छ्यन्ते -  
किम् इति परमहंसैर् ब्रह्म-सूत्रम् उत्सृज्यते?  

- किं तेषु तत्-प्रापकाभावात्? 
- उत सामान्यतः प्राप्तस्यापि विशेषतो बाधात्? 
- यद्वा वैकल्पिकतया परित्यागेऽपि प्रत्यवाय-विरहात्?  
- उताङ्गि-निवृत्तेर् एवार्थात् तद्-अङ्गस्यापि निवृत्तेः?  
- अथवा पूर्वानुष्ठान-मात्रात्? 

इति ।  

### प्रापक-सद्भावः
न प्रथमः; श्रुति-स्मृतिभिः सामान्यतो विशेषतश् च तत्+++(=यज्ञोपवीत)+++-प्राप्तेः।  
द्विज-सामान्यतः [[प्रप्तिस्]] तावत् सहजा निर्विवादैव।  

#### परिव्राजके विधानम्
परिव्राजक-सामान्यतः प्राप्तिस् तावद् अभिधीयते।

यथाह वसिष्ठः -

> \*   "यज्ञोपवीत्य् उदक-कमण्डलु-हस्तः" 

इति।

अङ्गिराः -

> यतीनां त्रीणि शुक्लानि  
> भवन्त्य् एतानि नित्यशः ।  
> यज्ञोपवीतं दन्ताश् च  
> तथा जन्तु-निवारणम् ॥ 

इति ।

शौनकः

>   अथ युवा सुवासा इति काषाय-वासाः,  
> "सखा मे गोपाय" इति त्रिदण्डं गृह्णाति,  
> "तच् छंयोर् आवृणीमहे" इति यज्ञोपवीतम् । 

इति ।

दत्तात्रेयः

> मोक्षाश्रमे स्मृतं वस्त्रं  
> रक्तं यद् धातु-रञ्जितम् ।  
> कार्यं यज्ञोपवीतं तु  
> सितं नव-गुणान्वितम् ॥ 

इति ।

सामान्यतो यज्ञोपवीत-त्यागं निषेधन्ति।

यथाह मेघातिथिः
> गृहीतं यत् त्रिदण्डादेर् अविनष्टं तु न त्यजेत् ।  
> "समुद्रं गच्छ स्वाहा" इति विनष्टं प्रक्षिपेज् जले ॥  
> प्रक्षिप्य चान्यद् आदद्याद् गायत्र्या प्रणवेन वा ।  
> "तच् छंयोर्" इत्य् उपवीतम्, अब्-लिङ्गाभिः कमण्डलुम् ॥ इति ।

अङ्गिराश् च
> यतेर् लिङ्गं प्रवक्ष्यामि येनासौ लक्ष्यते यतिः ।  
> ब्रह्मसूत्रं त्रिदण्डं च वस्त्रं जन्तु-निवारणम् ॥  
> शिक्यं पात्रं ब्रुसी चैव कौपीनं कटि-वेष्टनम् ।  
> यस्यैतद् विद्यते लिङ्गं स यतिर् नेतरो यतिः ॥ इति ।

#### उपवीत-परित्यागे प्रत्यवायः
उपवीत-परित्यागे प्रत्यवायं स्मरन्ति च।

यथा ऽऽह अत्रिः

> ब्रह्म-सूत्रं त्रि-दैवत्यं  
> ब्रह्म-विष्णु-शिवात्मकम् ।  
> परित्यजन्ति विप्रा ये  
> मोहात् तर्कोपजीविनः ॥  
> स्वर्गापवर्ग-मार्गाभ्यां  
> प्रच्युतास् ते न संशयः ।  

इति ।

यद्यप्य् अत्र विप्र-शब्दः सामान्य-वचनः,  
तथा ऽपि पारिव्राज्यम् एवाधिकृत्य प्रवृत्तत्वाद् विशेषार्थ एव।  
सामान्यतो निर्देशस् तु सर्वेषां प्रत्यवाय-साम्यात्।

तथा हि उशनास् तत्-परित्यागे  
सर्वेषाम् आश्रमिणां पतनम् एवाह

> ब्रह्मसूत्र-परित्यागाद्  
> ब्रह्मचारी गृही वनी ।  
> परिव्राट् चापि पतति  
> तस्मात् तन् न परित्यजेत् ॥ 

इति ।

तत्-परित्यागे बहूनि प्रायश्चित्तानि सस्मरुः।

यथा अत्रिर् एव

> त्यक्त्वा यज्ञोपवीतं तु  
> षट्-कृच्छ्राणि समाचरेत् ॥ 

इति ।

वृद्ध-जाबालिश् च

> हीनो यज्ञोपवीतेन  
> यदि स्याद् ध्यान-भिक्षुकः ।  
> तस्य क्रिया निष्फलाः स्युः  
> प्रायश्चित्तं विधीयते ॥  
> गायत्री-सहितान् एव  
> प्राजापत्यान् षडाचरेत् ।  
> पुनः-संस्कारम् आहृत्य  
> धार्यं यज्ञोपवीतकम् ॥ 

इति ।

हारीतः

> विना यज्ञोपवीतेन  
> यत् कृतं भोजनादिकम् ।  
> तत्-पाप-प्रशमायालं  
> प्रायश्चित्तं ब्रवीमि वः ॥  
> 
> तेषां तु भोजनादीनां  
> प्रत्यहं सु-समाधिभिः ।  
> सहस्राद्यैर् असुयमैर्  
> विधि-पूर्व-कृतैश् शुचिः ॥ 

इति ।

असमीक्षित-दशा-परित्यक्त-ब्रह्मसूत्रैश् च यादव-प्रकाशैः  
समीक्ष्य संजात-अनुशयैः  
स-प्रमाणम् अनुयुक्ताः  
वासुदेव-यात्रोत्सव-समागताः नाना-दिगन्त-वास्तव्याः शिष्टाश् च  
प्रायश्चित्तम् एवोत्तरं ददुः। +++(4)+++  
"भ्रष्टस् तर्ह्य् असाव्" इति चेन् न;  
प्रायश्चित्तात् पूर्वम् एव तथात्वस्य प्राचीनैर् निश्चितत्वात्।  
तत्-समुच्चितस्यैव यति-धर्मस्याद्यापि  
मानवादिवद् अविगीत-शिष्ट-परिग्रहात्।

### बाधाभावः
एवं परिव्राजकानां सामान्यतः प्राप्तं ब्रह्मसूत्रम् ।  
परम-हंसेष्व् एव विशेषतो ऽपि प्राप्तिर् दृश्यते ।  

#### शाट्यायनकोपनिषदि
तथा हि शाट्यायनकोपनिषदि समाम्नायते \* 

> अथ ह यद् ब्रह्म परमं सनातनं  
ये श्रोत्रिया अकामहता अधीयुः ।  
शान्तो दान्त उपरतस् तितिक्षुर्  
यो ऽनूचानो ह्य् अभिजिज्ञास्यमानः ।  
त्यक्तेषणो ह्य् अनृणस्  
तद् विदित्वा  
मौनी वसन् आश्रमे यत्र तत्र ।  
अथाश्रमं चरमं संप्रविश्य  
स च द्वितीयम् अमृतं संप्रयाति ।  
अखिलं विश्वं ब्रह्म-भावनया निचाय्य चरेत्  
पृथिव्यां विष्णु-लिङ्गी निगूढः ।  
परमहंसम् आश्रमं संप्रविश्य यथोपपत्ति पञ्च-मात्रां दधानः ।  
तद् अत्र श्लोकौ भवतः -  
>
> > त्रिदण्डम् उपवीतं च  
> वासः कौपीन-वेष्टनम् ।  
> शिक्यं कवचम् इत्य् एतद्  
> बिभृयाद् यावद् आयुषम् ।  
> त्रिदण्डं वैष्णवं लिङ्गं  
> विप्राणां मुक्ति-साधनम् ।  
> निर्वाणं सर्वधर्माणाम्  
> इति वेदानुशासनम् ॥ 
> 
> इति ।
>
> अथ खलु सौम्य  
> कुटीचको बहूदको हंसः परमहंस  
> इत्य् एते चतुर्विधाः परिव्राजका भवन्ति ।  
सर्वे विष्णु-लिङ्गिनः  
सदा स्वात्मानम् आत्मना ब्रह्म-भावं भावयन्तः  
सु-शीलिनः पुण्य-श्लोका भवन्ति ।  

इति ।  

#### पराशरः
इमाम् एवोपनिषदम् उपबृंहयन् भगवान् पराशरः स्मरति \* 

> तत्र परिव्राजकाश् चतुर्विधा भवन्ति,  
> कुटीचको बहूदको हंसः परमहंसश् चेति ।  
>
> तत्र कुटीचका नाम -  
> पुत्रादिभिः कुटीं कारयित्वा  
> काम-क्रोध-लोभ-मद-मात्सर्यादीन् परित्यज्य  
> विधि-वत् सन्न्यासं कृत्वा  
> त्रिदण्ड-जल-पवित्र-काषाय-वस्त्रोपवीत-धारिणः  
> स्नान-शौचाचमन-जप-स्वाध्याय-- ब्रह्मचर्य-ज्ञान-तत्पराः  
> पुत्रादेर् एव भिक्षा-काले ऽन्नं देह-यात्रा-मात्रम् उपयुञ्जानाः  
> तस्यां कुटौ नित्यं वसन्त आत्मानं मोक्षयन्ते ।  
>
> बहूदका नाम -  
> त्रिदण्ड-कमण्डलु-जल-पवित्र-शिक्य-यज्ञोपवीतिनो  
> वेदान्तार्थावबोधकाः साधु-वृत्तेषु ब्राह्मण-कुलेषु भैक्ष-चर्यां चरन्त 
> आत्मानं मोक्षयन्ते ।  
>
> हंसा नाम  त्रिदण्ड-जल-पवित्र-शिक्य-- यज्ञोपवीत-रक्त-काषाय-वाससो गोमूत्र-गोमयाहारा  
एक-रात्रं त्रि-रात्रं षड्-रात्रं मासोपवास-पक्षोपवास-कृच्छ्रातिकृच्छ्र-- चान्द्रायण-सान्तपन-पराक-- तुला-पुरुषादीनि व्रतानि चरन्तो  
> गो-द्विजाढ्येषु पुण्येषु देशेषु वसन्त  
> आत्मानं मोक्षयन्ते ।  
>
> परमहंसा नाम -  
> त्रिदण्ड-जल-पवित्र-शिक्य-यज्ञोपवीतिनो ऽन्तर्वास-बहिर्वास-धारिणो  
> ग्रामैकरात्र-वासिनो नगर-तीर्थ-जनपदेषु  
> पञ्च-रात्रं षड्-रात्रं क्षार-लवण-वर्जं भिक्षा-काले शीर्ण-पर्ण-पुटं कृत्वा  
> ब्राह्मण-कुलाद् एव भैक्षं गृहीत्वा  
> अष्टौ ग्रासान् एव भुञ्जानाः  
> सन्ध्योपासन-तत्परा नित्यं वृक्ष-मूले वसन्त  
> आत्मानं मोक्षयन्ते 

इति ।  

#### अत्र्य्-आदयः
एवं शाट्यायनक-श्रुत्या पराशर-स्मृत्या च सु-प्रसिद्धम् अर्थम्  
अत्रि-प्रभृतयो ऽपि  
वृत्ति-भेद-भिदुराणां चतुर्णां परिव्राजकानां  
लिङ्ग-भेद-निषेध-द्वारा सामान्यतो दर्शयन्ति ।  

यथा \* 

> चतुर्विधा भिक्षवस् तु  
> स्मृतास् सामान्य-लिङ्गिनः ॥  
> तेषां पृथक् पृथङ् नाम  
> वृत्ति-भेदात् कृतं श्रुतौ ।  
> 
> कुटीचको बहूदश् च  
> हंसश् चैव तृतीयकः ॥  
> चतुर्थः परमो हंसो  
> यो यः पश्चात् स उत्तमः ।  
लिङ्गं तु वैष्णवं तेषां  
> त्रिदण्डं स-पवित्रकम् ॥ 

इति ।  

#### विशेषतः प्राप्तेर् बलम्
वृत्ति-भेदश् च  
पराशर-स्मृत्या प्राग् एव दर्शितः ।  
एवं परमहंसानां विशेषत एव प्राप्तेः,  
तत्-परित्याग-निषेधाच् च  
द्वितीयः पक्षो निरस्तः ।

यद्यपि सामान्य-मात्रं विशेष-बलात् सङ्कोचम् आप्नोति,  
तथापि न विशेषाद् विशेषः पराभवम् अर्हति;  
अविशेषाद् विपरिवर्त-प्रसङ्गाच् च ।

दृष्टश् चास्मद्-उक्तो विशेषः ।  
त्वद्-अभिमततस् त्व् अद्यापि न दृश्यते ।  

#### विसर्गः, पुनर्-ग्रहणम्
> ननु \*  
> 
> > नखानि निकृत्य  
> यज्ञोपवीतं विसृजेद् 
> 
> इति दृश्यत 

इति चेन् न;  

> \*नखानि निकृत्य  
> पुराण-वस्त्र-यज्ञोपवीत-कमण्डलून् त्यक्त्वा  
> नवान् प्रगृह्याश्रमं प्रविशेद् 

इति श्रुत्यैव त्याग-ग्रहणयोः  
पुराण-नूतन-विषयत्वस्य न्याय-निरपेक्षम् एव व्यवस्थापनेन विरोध-प्रशमनात्  
सामान्य-यज्ञोपवीतस्य पुराणत्व-विशेषिते पर्यवसातुम् उचितत्वात्,  
सामान्य-निषेधस्य नूतन-विशेष-विधिना स्पर्धितुम् अशक्तेः;  
\* "न हिंस्याद्" इत्य्-आदिवत् ।  

न च "विसृजेद्" इत्यस्य  
"न गृह्णीयाद्" इत्य् अर्थः,  
येन नूतन-ग्रहण-परतया विषय-व्यवस्था दुःस्थिता स्यात् ।  
न च तद् युक्तम्, उपचार-प्रसङ्गात् ।  

यद्य् अपि गृहीतागृहीत-विषयं विसर्जनं कथंचित् पश्यसि,  
तथापि पूर्व-धृत-विषयत्वम् एव स्वारसिकम् ।  
\*"नवान् प्रगृह्ये"त्य्-अस्यानादरे च  
दण्डादेर् असंग्रह-सिद्धिः ।  

अन्यथा पूर्वोदाहृत-विशेष-श्रुति-विरोधश् च ।  

#### बहिस्-सूत्र-त्याग-विधिः
अत एव \* "बहिस्+++(→द्वितीय)+++-सूत्रं त्यजेद् बुधः" इत्य् एतद् अपि  
पुराण-ब्रह्मसूत्र-त्याग-विषयं मन्तव्यम् ।

> ननु \* "ब्रह्मचर्याद् एव प्रव्रजेत् गृहाद् वा वनाद् वे"ति  
> ब्रह्मचारिणो ऽपि पारिव्रज्यं विधीयते,  
> न च तस्य द्वितीयं ब्रह्मसूत्रम् अस्ति,  
> ततश् च कथं तद् विषये  
> \*"बहिस् सूत्रं त्यजेद्" इति वचनं योजनीयम् 

इति चेत्; कथं वा छन्दोग-ब्रह्मचारिणां परिव्रज्यायां  
\*"सशिखं वपनं कृत्वे"ति  
शिखावपनं योजयिष्यसि?  
"संभवद् विषयं शिखावपनम्" इति चेत्;  
तर्हि संभवद्विषयो ऽयं बहिस्-सूत्र-त्याग-विधिर् अपीति  
किं न पश्यसि?

किं च, प्रमाणान्तर-विरोध-परिहारार्थं "बहिस्-सूत्रम्" इत्य् अर्थान्तरं वर्णयन्ति ।  
बहिः-सूत्रम् इत्य् अव्ययीभावः ।  
तेन सूत्राद् बहिर्-भूतं समस्तम् अपि परित्यजेद् इत्य् अर्थः ।  
सन्नयस्यतो ब्रह्मसूत्रातिरिक्तं सर्वम् अपि परित्याज्यम्  
इत्य्-अनेन सन्न्यासानुगुणं समस्त-नैरपेक्ष्यम् उच्यते;  
तेन न ब्रह्मसूत्र-परित्याग-सिद्धिः ।  

#### सशिखं वपनम्
\*"सशिखं वपनं कृत्वे"त्य् अपि  
\*"स-विष्टरम्+++(=आसनं)+++ अन्नं भुञ्जीते"त्यादिवत्  
कर्तव्य-साहित्येन अन्वयः ।  
तेन "शिखा-सहित एव शेष-वपनं कुर्याद्" इत्य् अर्थः ।  
न पुनः \*"सघृतम् अन्नं भुञ्जीते"त्यादिवत्, बहु-प्रमाण-विरोधात् ।  


#### काल्पनिक-सूत्रादि
> ननु  
> 
> > \*यदक्षरं परं ब्रह्म  
तत्-सूत्रम् इति कल्पयेत् ।  
यमिनो ज्ञान-शिखिनः  
शिखा-यज्ञोपवीतिनः ॥ 
> 
> इत्यादि-वचन-बलात्  
> सामान्यतः पुराण-नूतन-समस्त-प्रतिषेध एवाभिप्रेतो गम्यते 

इति चेत्; मैवम्,  
अन्य-परत्वाद् अस्य वाक्यस्य ।  

तथा हि -  
इदं वाक्यं विद्वद्-विषयं वा,  
विविदिषु-विषयं वा,  
परमहंस-विषयं वा? 

##### विद्वत्सु प्रशंसा
पूर्वत्र विद्या-स्तुत्यर्थता युक्ता ।  
तथा च   

> \*कुर्वन्न् एवेह कर्माणि  
> जिजीविषेच् छतँ समाः, 

> \*न कर्म लिप्यते नरे 

इति वाक्यम् अधिकृत्य  
सूत्रितं भगवता बादरायणेन  
"\*स्तुतये ऽनुमतिर् वे"ति ।  

तेन ब्रह्म-विदां शिरसि हृदि च  
यावद्-आयुषं धार्यं शिखा-यज्ञोपवीतं ज्ञान-अन्वितम् अत्यन्तं प्रशस्तम् इत्य् अर्थः ।

##### विविदिषुषु प्रयासः
द्वितीये त्व् अवधान-विधि-परतैव   
\*"यद् अक्षरम्" इत्यादिन व्यक्ता,  
दृष्टोपकारे संभवत्य्  
अदृष्टोपकार-कल्पनायोगाच् च ।  

अनयोश् च पक्षयोर् अस्यार्थस्य नाश्रम-विशेषाङ्गत्व-सिद्धिर् अपि ।  

##### परमहंसे
तृतीयस् तु स्याद् अपि,  
यद्य् आश्रम-कर्मोक्तिः स्यात्,  
न च तत्र तत् पश्यामः ।  

सत्य् अप्य् आश्रम-प्रसङ्गे  
गृहस्थावस्था-गत-द्वितीय-सूत्र-त्यागम् उपदिश्य  
+++(तद्विषये हि→)+++ विहित-त्याग-जातानुशयं प्रति अर्थवाद इति युक्तम्,  
अर्थवाद-लिङ्ग-भूयस्त्वात् ।  

न ह्य् अत्र विधिर् अनुश्रूयते,  
अन्यथा पूर्वोक्त-श्रुत्य्-आदि-विरोधस्य दुष्परिहरत्वाद् इति ।  

###### न विकल्पः
भवतु वा एतद्-वाक्यम् अनन्य-परम्,  
तथापि प्राग्-उक्त-श्रुत्य्-आदि-बलाद्  
विकल्प एव स्यात्,  
न त्व् एकान्ततो निषेधः,  
अन्यथा कुटीचकादीनाम् अपि एकान्ततस् तन्-निषेध-प्रसङ्गात् ।  
न चैतद्-वचनं परमहंसम् एवाधिकृत्य प्रवृत्तम्, नियामकाभावात् ।  

श्रुति-विरुद्धार्थां क्वचित् कैश्चिद् अप्य् अनधीयमानां,  
त्वत्-पक्ष-पातिना विकल्प-वादिना विज्ञानेश्वरेणानाघ्रातां,  
तत्-पक्षं विस्तरेण प्रतिक्षिपद्भिः  
भास्कराचार्य-यादवप्रकाश-मस्करि-प्रभृतिभिर् उद्धृत्यापरिहृताम्  
अन्यादृशीं श्रुतिं द्रष्टुम् इच्छसि । +++(4)+++ 

###### स्मृति-सन्दिग्धता
यदि च सापि स्यात्,  
कथं सर्व-स्मर्तॄणां ब्रह्म-सूत्र-धारण-विधानैक-कण्ठ्यम्?  
यच् च त्यागार्थं "व्यासादि-वचनम्" इति कैश्चित् पठ्यते,  
तद् अपि तत्-तत्-कोशेषु न पश्यामः,  
न चोदाहरन्ति पूर्वे निरूपकाः ।  

न च प्रत्यक्ष-श्रुति-विरोधे  
वैदिक-परिगृहीत-बहु-स्मृति-विरोधे च  
अप्रसिद्ध-स्मृति-मात्रस्य जीवितम् अस्ति ।+++(5)+++  

लब्ध-जीवितत्वे ऽपि  
आन्यपर्यम् अलेपक-मत-भङ्गे प्रपञ्चयिष्यते ।  

अतः, तद्-वचन-कारिषु व्यासादि-समाख्यां सङ्केतेन प्रक्षिप्य  
धर्म-सूनुर् इव सत्य-वादी भव ।+++(4)+++  

##### पाञ्चरात्रे न
एतेन "पञ्चरात्रादि-मूलः परमहंसस्य ब्रह्मसूत्र-परित्याग" इति निरस्तम्,  
प्रमाण-भूतेषु तेषु तथाविध-वचनादेर् असंभवात् ।  
संभवे चान्य-परत्वस्य गृहीतुं युक्तत्वात् ।  

पर-ब्रह्म-भूत-भगवत्-प्रीणन-- तत्-तद्-अर्थ-विशेष-प्रपञ्चने हि पञ्चरात्रस्यैदम्पर्यम्,  
न सद्-आचारेषु ।+++(5)+++  
तत्र तु औदासीन्यम् एव तस्येति  
न श्रुत्य्-आदि-विरोधे तत्र प्रगल्भते  
इति मध्यस्थ-दृष्ट्या पश्यामः ।  

न च पञ्चरात्र-मूलत्वेन  
भागवत-परिगृहीते नैरुक्ते ऽपि वेद-भागे परिव्राजक-प्रकरणे  
भवद्-अभिमतं यज्ञोपवीतादि-प्रहाणं दृश्यते ।  

न च शाण्डिल्यः सूत्रयति ।  
न च सात्त्वतादिषु सु-रक्षित-कोशासु संहितासु तथाविध-वचन-प्रसङ्गः ।  
अतो युष्मत्-कूटस्थ-पक्ष-पातिनां प्रक्षेपस् तथा स्याद् वा न वेति  
समीचीन-दृष्ट्या भावय ।+++(5)+++


अतः परम-हंसेष्व् अपि  
द्विज-सामान्यतः परिव्राजक-सामान्यतस् तद्-अवान्तर-विशेषतश् च प्राप्तं ब्रह्म-सूत्रं  
न विशेषतो बाधम् अर्हतीति सिद्धम् ॥

### विकल्पाभावः
नापि तृतीयः;  
विषय-व्यवस्थापन-योग्यानां वाक्यानां  
विरोधाभावाद् एवाष्ट-दोष-दुष्ट-विकल्प-पर्यवसानायोगात् ,  
अन्यपरतया निश्चितानां तु दुर्बलत्वाद् एव ।  

विरोधे बल-साम्ये च सति हि  
गत्य्-अन्तराभावाद् विकल्पः स्वीक्रियते ।  
न च गुरु-लघुनोर् विकल्पस् संभवति,  
गुरु-विधायकस्य शास्त्रस्याननुष्ठान-लक्षणाप्रामाण्य-प्रसङ्गात् ।+++(4)+++  
न हि लघौ सति  
गुरौ कश्चिद् अपि प्रवर्तते ।  

#### न मुख्य-गौण-विभागः
मुख्यामुख्यतया तु विभागः संभवेद् अपि,  
यद्य् अन्-अन्यथा-सिद्धो लघु-विधिस् सिध्येत् ।  
न च तद् अस्तीत्य् उक्तम् ।  
न चामुख्यं भवद्-विशेषम् अङ्गीकरोषि ।  
न च मुख्य-कल्प-शक्तानाम्  
अमुख्य-कल्प-स्वीकारो युक्तः ।  
न च 

> तेषां प्रत्यग्-आत्म-प्रावण्येन बाह्येष्व् औदासीन्याद्  
> अमुख्य-कल्प-परिग्रह 

इति युक्तम्, शक्तस्यौदासीन्ये प्रत्यवायात् ।  

न च वः काञ्चिद् अशक्तिं  
भास्करीयादयः सूक्ष्म-निरूपणे ऽपि पश्यन्ति ।  
यथाहुः -

> कन्थां वहसि दुर्बुद्धे  
> गर्दभेनापि दुर्भराम् ।  
> शिखा-यज्ञोपवीताभ्यां  
> कस् ते भारः प्रसज्यते ॥  
> सन्ध्या-वन्दन-वेलायां  
> मुक्तो ऽहम् इति मन्यसे ।  
> खण्ड-लड्डुक-वेलायां  
> दण्डम् आदाय धावसि ॥ +++(5)+++

इति ।  

#### विज्ञानेश्वराभिनिवेशः
यत् तु न्यायविदा ऽपि विज्ञानेश्वरेणाप्य् उक्तम् -  

> यज्ञोपवीत-धारणं वैकल्पिकम्,  
"यज्ञोपवीतं विसृजेद्" इति श्रुतेर् 

इति; तद् अपि  
विकल्पासंभवस्योक्तत्वात्  
स्व-पक्ष-संरक्षणाभिनिवेश-कारितम्  
इत्य् अनादरणीयम् ।

### नाङ्गि-निवृत्तेर् अङ्ग-निवृत्तिर् इति
नापि चतुर्थः,  
ब्रह्म-विदाम् अप्य् अत्यन्त-कर्म-निवृत्तेर् दूषितत्वात्;  
युष्माभिर् अपि प्रणव-जपाचमनादि-कर्मणाम् अद्यापि क्रियमाणत्वात्,  
\* "तस्माद् यज्ञोपवीत्य् एवाधीयीतेत्य्-आदेर्" दुर्लङ्घत्वात्,  
अर्थ-प्राप्त-भोजनादि-कर्मणां च  
अ-यज्ञोपवीतिना ऽनुष्ठाने प्रायश्चित्त-विधानात् । +++(5)+++

### पूर्वानुष्ठानम्
नापि पञ्चमः +++(पूर्वानुष्ठानाद् इति)+++;  

श्रुत्य्-आदि-विरुद्धस्याचारमात्रस्यानुपादेयत्वात्,  

पञ्च-शिख--दुर्वासः-प्रभृति--परिगृहीत-परिव्राजक-स्तोमेषु  
ब्रह्म-सूत्र-परित्यागस्य पुराणेष्व् अदर्शनात्,  

परिव्राजकानुकारि--धनञ्-जयादिषु  
ब्रह्म-सूत्र-परित्यागाश्रवणात्,  

भवदीय-यूथ्य--भास्कराचार्य--यादव-प्रकाश--भगवन्-नाथ-मुनि--पारम्-पर्य--विघटितत्वाद्,  

<details><summary>विस्तारः (द्रष्टुं नोद्यम्)</summary>

> भवदीय-यूथ्यानाम्, भास्कराचार्य--यादव-प्रकाश--भगवन्-नाथ-मुनीनां च पारम्-पर्ययोर् विघटितत्वात् 

इति विग्रहः?? 

> कूटस्थतया नाथमुनि-निर्देश-मात्रेण  
तस्य यतित्वं दुस्साधम् ।  
नाथमुनि-विघटितत्वं तच्छिष्य-परम्परायां सूत्रादिधारणात् सिद्धम्। 

इति श्रीवत्साङ्काचार्यः। 
</details>

भवत्-पक्ष-प्रवेशित-विसंवादैक्याच् च  
अनुविधेयाचारत्वासंभवाद् इति ।  

### उपसंहारः
अतस् सिद्धं परम-हंसैर् अपि यज्ञोपवीतमवश्यं धार्यम् इति ।  

एवम् उपवीतोक्त-न्यायेन  
परिव्राजक-सामान्यतः प्राप्तेः,  
तथा परम-हंसम् एवाधिकृत्य त्रि-दण्ड-विधानात्,  
चतुर्णाम् अपि लिङ्ग-भेद-निषेधाच् च  
तस्यैकदण्डधारणे नियमोऽपि निरस्तः । +++(4)+++ 

## दण्डः

### परमहंसेऽपि विकल्पः
अथ स्यात् -
> "न च अत ऊर्ध्वं शुक्लम् अंबरं बिभृयात्  
> एक-दण्डी त्रि-दण्डी वा"

इति बोधायनादि-वचनात्  
त्रि-दण्डैक-दण्ड-धारणयोर् विकल्प इति।

भवत्व् एवम्,  
तथाऽपि परम-हंसस्य एक-दण्ड-धारणम् एव,  
इतरेषां त्रि-दण्ड-धारणम् एवेति नास्ति नियमः,  
अविशेषेण तेषां प्रसक्तेः । 

### मुख्यामुख्य-विकल्पौ
> "भवत्व् एवं  
> का नो हानिर्" 

इति चेत्; नियमाभिमान-हानिः ।  
गुरु-लघुनोस् तुल्य-विकल्पानुपपत्तिं चात्र  
यादव-प्रकाशादयः प्राहुः ।  
अतो मुख्यामुख्यतयैवायं विकल्पस् स्यात् ।

तदेतद् भगवान् व्यासः स्पष्टयति

> "त्रिदण्ड-धारणं शस्तम्" 

इति ।

बोधायनादि-सामान्य-वचन- विकल्पितैकदण्ड-धारणस्य  
त्रिदण्डालाभ-रूपापद्-विषयतया  
हारीत-मेधातिथिभ्यां व्यवस्थापिता ।

> त्रिदण्डं वैणवं सौम्यं  
> स-त्वचं सम-पर्वकम् ।  
> वेष्टितं कृष्ण-गो-वाल-  
> रज्ज्वा तु चतुरङ्गुलम् ॥  
> 
> नष्टे जल-पवित्रे+++(=??)+++ च  
> त्रि-दण्डे वा प्रमादतः ।  
> एकं तु वैणवं दण्डं  
> पालाशं बैल्वम् एव वा ॥  
> **गृहीत्वा विचरेत्** तावद्  
> यावल् **लभ्यं** त्रिदण्डकम् ।  
> 
> **यत्नेनान्वेषयेन्** नित्यम्  
> अप्रमत्तः समाहितः ॥

इति हारीतः ।

मेघातिथिस् तु -

> यावन् न स्युस् त्रयो दण्डास्  
> तावद् एकेन पर्यटेत्

इति ।

### न प्रक्रान्त-त्रि-दण्डिन एव
न 

> चैतत् प्रक्रान्त-त्रि-दण्ड-धारण-- पुरुष-विशेष-विषयम् 

इति नियन्तुं शक्यम्,  
"एक-दण्डी त्रि-दण्डी वे"त्य् अस्याद्यापि तुल्यत्व-निश्चयाभावात् । 

यद्यपि च प्रथमम् एव कस्यचित् त्रिदण्डालाभाद् एक-दण्ड-ग्रहणं संभवति,  
तथाऽपि, न तत्र प्रक्रम-परिनियतिर् अङ्गीकर्तुं शक्या,  
अमुख्यत्वात् । 

> "यावन् न स्युस् त्रयो दण्डास्  
> तावद् एकेन पर्यटेत्" 

इत्यस्य चाविशेषेण प्रक्रमे ऽपि प्रवृत्तेः ।

### श्रौतता
किंच, प्रत्यक्ष-श्रुति-सिद्धं त्रि-दण्ड-धारणम्,  
स्मार्तस् तु विकल्पः,  
पूर्वं तु श्रुति-स्मृत्य्-उभय-सिद्धम्, उत्तरत्र तु स्मृतिर् एव ।

### स्मृतिषु प्राधान्यम्
> यद् वै किं च मनुर् अवदत् तद् भेषजम्,

> मन्वर्थ-विपरीता तु या स्मृतिस् सा न शस्यते

इत्य्-आदि-श्रुति-स्मृतिभिर् आप्ततमत्वेन परिगृहीत-मन्वादि-स्मृति-सिद्धं त्रि-दण्ड-धारणम्,  
विकल्पस् तु यत्-किंचित्-स्मृति-सिद्धः । 

भूयस्यः स्मृतयस् त्रि-दण्ड-धारणे पूर्वोपात्ता उपाधास्यमानाश् च;  
विकल्पे तु द्वे तिस्रः सन्ति न वेति न जानीमः ।

तथा हि दक्ष-बृहस्पती -

> मेखलाजिन-दण्डेन  
> ब्रह्मचारीति लक्ष्यते ।  
> गृहस्थो यष्टि-वेदाद्यैर्  
> नख-रोमैर् वनाश्रितः ॥  
> त्रिदण्डेन यतिश् चेति  
> लक्षणानि पृथक् पृथक् ॥ 

इति।

शाण्डिल्यः -

> दण्डानि त्रीणि संगृह्य  
> धारयेद् विधि-पूर्वकम् ।

अत्रिः -

> लिङ्गं तु वैष्णवं तेषां  
> त्रिदण्डं स-पवित्रकम् ।  
> त्रिदण्डेन यतिश् चेति  
> लक्षणं वै श्रुतं स्मृतौ ॥

दत्तात्रेयः -

> त्रिदण्डि-रूप-धृग् विप्रः  
> साक्षान् नारायणः स्मृतः ।  
> त्रिदण्डी पूज्यते येन  
> विष्णुस् तेन प्रपूजितः ॥  
> 
> अष्टाक्षरेण मन्त्रेण  
> नित्यं नारायणात्मना ।  
> नमस्यो भक्ति-भावेन  
> विष्णु-रूपी त्रिदण्ड-धृक् ॥  
> 
> त्रिदण्डं लिङ्गम् आश्रित्य  
> **जीवन्ति** बहवो द्विजाः ।  
> यो हि ब्रह्म न जानाति  
> त्रिदण्डार्हो न स स्मृतः ॥

अत्रि-दत्तात्रेयौ -

> काणाद-शाक्य-पाषण्डैस्  
> त्रयी-धर्मो विलोपितः ।  
> त्रिदण्ड-धारिणा पूर्वं  
> विष्णुना **रक्षिता** त्रयी ॥

हारीतः

> विष्णु-रूपं त्रिदण्डाख्यं  
> सर्वदा **धारयेद्** यतिः ।  
> **कुर्यात्** त्रिदण्ड-ग्रहणं  
> काल-क्षेपं **न कारयेत्** ॥

वृद्ध-दक्षः

> केश-मात्रान् समग्रन्थीन्  
> त्रिदण्डान् वैणवान् यतिः ।

**धारयेद्** इति शेषः । 

इत्थं परश्शताः स्मृतयो  
विस्तर-भयान् न लिख्यन्ते ।  

### निगमनम्
अतो गुरु-लघु-विकल्पानुपपत्तेः,  
शस्ताशस्तत्व-कण्ठोक्तेः,  
त्रिदण्डालाभ-दशा-विषयत्व-प्रतिष्ठापनात्,  
त्रि-दण्ड-धारणस्य प्रत्यक्ष-श्रुति-सिद्धत्वात्,  
आप्ततम-बहु-स्मृत्य्-उपबृंहितत्वात्,  
त्रि-दण्ड-धारणम् एव चतुर्णां परिव्राजकानाम् अविशेषेण मुख्यम्;  
एक-दण्ड-धारणं त्व् अमुख्यम्;  
तच् च आपद्-दशायां चतुर्णाम् अपि संभवति,  
इति सिद्धम् ।

## शिखा
अनेनैव न्यायेन परमहंसस्य शिखा-वर्जनम् अप्य् अनुपपन्नम्;  
चतुर्णाम् अपि लिङ्ग-भेद-निषेधस्य दर्शितत्वात्,  
विशेष-विधायकासिद्धेः । 

### शक्तौ शिखी
"मुण्डः शिखी वे"त्य्-आदि-विकल्पस्यापि  
त्रिदण्डैकदण्ड-धारण-विकल्पवन् मुख्य-अमुख्यतयैव निर्वाह्यत्वात् ।  
संभवति हि केषांचिच् छिरसि व्याध्यादिवशात् केशानुत्पत्तिः ।  

शौनक-लिखित-गालवात्रि-प्रभृतिभिः  
शिखा-धारणस्यैव स्मरणाच् च ।  
गालवेन तु  

> "त्रि-स्थान-लोम-वपनं  
> कृत्वा प्राजापत्यं कृत्वा  
> प्राणायाम-शतं चरेत्" 

इति शिखा-वपने प्रायश्चित्त-विधानात्,  
विकल्प-वाक्यस्य मुण्डन-वाक्यस्य च  
यथा-कथंचिद् योजनीयतया  
समुच्चयार्थतां, शिखा-व्यतिरिक्त-मुण्डन-विषयतां, शिखा-सम्बन्ध-मात्र-विषयतां च  
यति-लिङ्ग-समर्थने परमाचार्याः प्राहुः । 
शिखा-वपनम् अन्तरेण वपने ऽपि  

### मुण्डः
मुण्ड-शब्दस् तत्रैव दर्शितः ।

यथाह लिखितः

> पौर्णमास्यां शिखा-वर्जं  
> **मुण्डयेत** शिरो यतिः ।  
> अलाभे व्याधि-पीडायां  
> राज-चोराद्य्-उपद्रवे ॥  
> **वापयेत्** पौर्णमास्य्-आदि  
> यावत् स्यात् कृष्ण-पञ्चमी ।  

इति ।

मेघातिथिः

> कक्ष-+उपस्थ-शिखा-वर्जं  
> **मुण्डयेत** शिरो यतिः ।  

इति ।

एवम् अन्यैर् अपि

> कक्ष-उपस्थ-शिखा-वर्जम्  
> ऋतु-सन्धिषु वापयेत् ।  
> न त्रैमुण्ड्यम् अतिक्रामेद्  
> भिक्षुस् संवत्सरे क्वचित् ॥

इत्य्-आदिषु  
शिखा-व्यतिरिक्तांश-वपने ऽपि मुण्ड-शब्दस्य प्रयोगात्,  
मुण्डन-वपन-शब्दयोः पर्यायवद् अविशेषत्वोपपादनाच् च  
सामान्यश् शब्दश् शिखा-व्यतिरिक्त-विषय इति स्वारसिकम्।  
विकल्प-अङ्गीकारे त्व् अमुख्यत्वं दर्शितम् अस्माभिः । 

### चार्थः
वा-शब्दश् चार्थ इति परमाचार्या व्याचख्युः ।  

## निगमनम्
अतः परमहंसैर् अप्य् एकम् उपवीतम् अवश्यं धार्यम्,  
त्रि-दण्ड--शिखे च मुख्यतया परिग्राह्ये इति सिद्धम् ।  
तद् एतत् "वर्णाश्रमोचिते"त्य् उचित-शब्देन  
भाष्यकारैर् अपि सूचितम् इति ॥

**॥इति शतदूषण्यां यति-लिङ्ग-भेद-भङ्ग-वादः चतुःषष्टितमः॥ [[P64]]**
