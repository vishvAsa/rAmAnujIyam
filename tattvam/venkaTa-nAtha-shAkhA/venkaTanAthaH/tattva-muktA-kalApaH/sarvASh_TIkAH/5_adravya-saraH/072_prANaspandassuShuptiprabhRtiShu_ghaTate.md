+++
title = "072 प्राणस्पन्दस्सुषुप्तिप्रभृतिषु घटते"

+++
<details><summary>मूलम्</summary>

प्राणस्पन्दस्सुषुप्तिप्रभृतिषु घटते तादृशादृष्टमात्रात् यत्त्वं यत्ने निदानं वदसि भव(तु)ति तल्लाघवात् प्राणवृत्तौ ।  
धीवृत्तिश्चैव यत्नः स्थित इति स कथं काष्ठकल्पे सुषुप्ते नो चेद् बाह्यानलादेर्ज्वलनमपि ततः कल्प्यतां न त्वदृष्टात् ॥ ७२ ॥
</details>

<details><summary>वरदार्य-सर्वाङ्कषा - ७२</summary>

जीवनयोनियत्न इति कश्चिदुच्यते वैशेषिकैः । अदृष्टेनायमन्यथासिद्ध इत्याहप्राणस्पन्देत्यादि । **सुषुप्तिप्रभृतिषु** = सुषुप्त्याद्यवस्थासु प्राणस्पन्दः - प्राणसञ्चारः **तादृशादृष्टमात्रात्** = जीवनादृष्टविशेषादेव **घटते** = युज्यते । **यत्ने** = जीवनयोनियत्त्रे **यत्** = यादृशमदृष्टविशेषम् **निदानम्** = कारणम् त्वम् वदसि, **तत्** =तदेवादृष्टम् **प्राणवृत्तौ** = प्राणव्यापारे निदानं भवतु, **लाघवात्** = 'तद्धेतोरेव तद्धेतुत्वे' इत्यादिन्यायेनातिरिक्ताकल्पनेन लाघवसद्भावात् । किञ्च - **यत्नश्च** = यत्नाख्यो गुणः **धीवृत्तिरेव** = बुद्धेरेवावस्थाविशेष इति **स्थिते** = इत्यनुपदमेव स्थापिते **सः** = यत्नविशेषः **काष्ठकल्पे** = बुद्धिशून्ये सुषुप्ते पुरुषे कथं भवेत् ? नो **चेत्** = एवमनङ्गीकारे **बाह्यानलादेः** = लोके अग्न्यादेः ज्वलनमपि **ततः** = तदनुगुणयत्नादेव कल्प्यताम्, **अदृष्टात्** =अदृष्टविशेषात् न तु कल्प्यताम् । क्रियायाः प्रयत्नाधीनत्वनियमात् प्राणस्पन्दनं प्रयत्नाधीनं चेत्, अग्नेर्ज्वलनस्यापि क्रियात्वात् तद्धेतुतया प्रयत्नः कल्प्यताम् । अग्नेरूर्ध्वज्वलनमदृष्टकारितमिति तेषां सिद्धान्तः । एवञ्च जीवनयोनियत्नोऽतिरिक्तो नास्त्येव ॥ ७२ ॥
</details>
