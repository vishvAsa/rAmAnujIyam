+++
title = "093 न स्यात्"

+++
<details><summary>मूलम्</summary>

न स्यात् पुंसः प्रवृत्त्यै विदितमपि गिरा स्वेष्टहेतुत्वमात्रं दुस्साधादावयोगादथ सहकुरुते साध्यतैकार्थयोगः ।  
इत्थं शक्तिर्द्वये स्याद्गरिमहतमिदं किञ्चिदत्रार्थतश्चेदिष्टोपायत्वमर्थादुचितमिह ततः खण्डिता मण्डनोक्तिः ॥ ९३ ॥
</details>

<details><summary>वरदार्य-सर्वाङ्कषा - ९३</summary>

विधिविवेककारस्य मण्डनस्य मतं विमृशति - न स्यादित्यादि । **गिरा** = लिङा **विदितमपि** = ज्ञातमपि **स्वेष्टहेतुत्वमात्रम्** =मण्डनसंमतं स्वेष्टसाधनत्वमात्रम् **पुंसः** = पुरुषस्य प्रवृत्त्यै न **स्यात्** = प्रेरणाय पर्याप्तं न भवेत् । कुतः ? **दुस्साधादौ** = कृत्यसाध्यत्वनिश्चये सति चन्द्रानयनादौ **अयोगात्** = पुरुषप्रवृत्तेरसंभवात् । अतः कृतिसाध्यत्वज्ञानमप्यावश्यकम् । आदिना बलवदनिष्टाननुबन्धित्वज्ञानग्रहणम् । **अथ** = अथवा तावता इष्टसाधनत्वज्ञानं सर्वथानपेक्षितमित्यपि न, किन्तु **साध्यतैकार्थयोगः** = **साध्यतया** = कृतिसाध्यतया सह एकस्मिन्नर्थे इष्टसाधनत्वसंबन्धः **सहकुरुते** = सहायको भवति । अस्तु तर्हि द्वयमप्यर्थ इति चेत्, तदपि नेत्याह – **इत्थम्** = इष्टसाधनत्वकृतिसाध्यत्वयोरावश्यकत्वेऽपि **द्वये** = उभयस्मिन्नपि शक्तिः स्यात् । परं तु इदम् **गरिमहतम्** = गौरवग्रस्तम् । यावान् कनिष्ठः भारः शब्दस्योपरि आधातुं योग्यः, तावत्येव शब्दस्य शक्तिर्वाच्या । अन्यथा अरोगतादेरपि प्रयत्नं प्रत्यावश्यकतया आरोग्यमपि लिडर्थः स्यात् । कृतिसाध्यत्वे तदन्तर्भवेचेत्, इष्टसाधनत्वमपि तत्रैवान्तर्भवेत् । अनयोर्मध्ये **किञ्चित्** =अन्यतरत् अर्थतः वक्तुं शक्यश्चेत्, अनयोर्मध्ये **इष्टोपायत्वम्** = इष्टसाधनत्वमेव अर्थात् सिद्ध्यतीत्येवोचितम् । कार्यं प्रति कृतेरेवाव्यवहितपूर्ववृत्तित्वात् इष्टसाधनत्वस्यापि आर्थिकत्वात् कृतिसाध्यत्वमात्रं लिडर्थो युक्तः, न मुख्योऽर्थः अतः **इह** = एवं लिडर्थविषये ततः उक्तहेतोः **मण्डनोक्तिः** = मण्डनमिश्रवचनमपि **खण्डिता** = निरस्ता । अतः 'अनन्यलभ्यः शब्दार्थः' इति न्यायेन कृतिसाध्यत्वमात्रं लिडर्थः । एवं बलवदनिष्टाननुबन्धित्वस्यापीष्टसाधनत्वनिश्चयाङ्गत्वादतिव्यवहितत्वेन न लिडर्थान्तर्भाव इत्याशयः ॥ ९३ ॥
</details>
