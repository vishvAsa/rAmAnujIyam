+++
title = "002 व्याख्यातं द्रव्यषट्कम्"

+++
<details><summary>मूलम्</summary>

व्याख्यातं द्रव्यषट्कं व्यतिभिदुरमथाद्रव्यचिन्ताऽस्य सत्ताधीभेदादेः पुरोक्ता निजगदुरनुपादानतां तस्य लक्ष्म ।  
द्रव्यादत्यन्तभिन्नं त्विदमनुपधिकं तद्विशिंष्यात् स्वभावात् दृष्टे न ह्यस्त्ययुक्तं न कथमितरथा विश्वतत्त्वापलापः ॥ २ ॥
</details>

<details><summary>वरदार्य-सर्वाङ्कषा - २</summary>

यथाप्रतिज्ञम् अद्रव्यं वक्तुमुपक्रमते - व्याख्यातमित्यादि । **द्रव्यषट्कम्** = प्रकृति-कालजीवईश्वरनित्यविभूति-धर्मभूतज्ञानभेदेन षड्विर्धम् **व्यतिभिदुरम्** = परस्परासंकीर्णम् **व्याख्यातम्** = एतावता ग्रन्थेन सम्यङ् निरूपितम् । अथ प्रथमं द्वेधा विभक्तयोराद्यस्यैवं निरूपितत्वात् अनन्तरम् **अद्रव्यचिन्ता** = अद्रव्यपरीक्षा प्रारभ्यते । **धीभेदादेः** = विलक्षणानुभवादिप्रमाणात् अस्य **सत्ता** = द्रव्यभिन्नतया स्वरूपादिः **पुरोक्ता** = पूर्वमेव (जड. 8)उक्ता । **अनुपादनताम्** =उपादानत्वाभावम् **अस्य** =अद्रव्यस्य **लक्ष्म** =लक्षणम् **निजगदुः** = प्राहुः॥ 

अद्रव्यस्य स्वरूपमाह - **इदम्** = अद्रव्यम्, द्रव्यादत्यन्तभिन्नम् । नाभिन्नं सांख्यादिवत्, न वा भिन्नाभिन्नं कुमारिलादिवत् । इदम् **अनुपधिकम्** = उपाधिमन्तरा स्वभावादेव **तत्** = द्रव्यंम् **विशिष्यात्** = **विशेषणम्** = व्यावर्तकं भवेत् । स्वभावादिति कथमित्यत्र – **दृष्टे** = प्रत्यक्षसिद्धे विषये **अयुक्तम्** = असामञ्जस्यम् न हि **अस्ति** = 'न हि दृष्टेऽनुपपन्नं नाम' इति खलु न्यायः । न्याय एव न न्याय्य इति चेत्, **इतरथा** = प्रत्यक्षसिद्धस्याप्यपह्नवे **विश्वतत्त्वापलापः** = जगतस्सर्वस्यापि **निराकरणम्** = शून्यवादः कथम् **न** =न भवेत्? भवेदेव । अत्रापीष्टापत्तौ तस्य कथायामनधिकार एवेत्यसकृदुक्तम् । अतो द्रव्यवत् अद्रव्यमपि तदतिरिक्तं तदाश्रितं च सिद्धम् ॥ २ ॥
</details>
