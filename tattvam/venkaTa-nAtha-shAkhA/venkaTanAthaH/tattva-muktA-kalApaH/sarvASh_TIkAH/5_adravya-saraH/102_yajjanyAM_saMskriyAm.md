+++
title = "102 यज्जन्यां संस्क्रियाम्"

+++
<details><summary>मूलम्</summary>

यज्जन्यां संस्क्रियां यत् किमपि नियमतो बोधयिष्यत्यदृष्टं तत्तद्वेद्यावलम्बिस्मृतिमुपजनयेत् संमतं च द्वयोस्तत् ।  
न ह्यन्यद् दृश्यतेऽत्र क्वचन तदधिके कल्पिते गौरवं स्यादित्युत्प्रेक्षा न युक्ता न हि परजनिते क्वापि तत्संस्क्रियोक्तिः ॥ १०२ ॥
</details>

<details><summary>वरदार्य-सर्वाङ्कषा - १०२</summary>

ननु संस्काराङ्गीकारेऽपि नेष्टसिद्धिरित्याशङ्क्य समाधत्ते - यज्जन्यामित्यादि । यज्जन्यां **संस्क्रियाम्** =यादृशानुभवजन्यं संस्कारम् अदृष्टं नाम **यत्किमपि** = अदृष्टत्वादेवातीन्द्रियत्वस्य सिद्ध्या किञ्चित् नियमेन **बोधयति** =उद्बोधयति, **तत्** = तदेवादृष्टम् **तद्वेद्यावलम्बिस्मृतिम्** = पूर्वानुभूतवस्तुविषयिणीं स्मृतिम् उपजनयेत् । **तत्** =उद्बोधकं चादृष्टम् **द्वयोः** = वादिनोः संमतं च । न हि पूर्वानुभूतं सर्वं स्मर्यते, न हि स्मरणं वाऽस्मदधीनम् । समयेऽस्मरणम्, असमये स्मरणं च बहुधा दृश्यत एव । अतः संस्काराङ्गीकारेऽपि अदृष्टस्यैव संस्कारोद्बोधकत्वस्य सर्वैर्वक्तव्यत्वात् अदृष्टसहकृतः पूर्वानुभव एव स्मृतिजनकोऽस्तु – ‘तद्धेतोरेव तद्धेतुत्वे' इत्यादिन्यायात् । अत्र **क्वचन** = स्मृत्यनुभवयोर्मध्ये अन्यत् किञ्चित् न हि दृश्यते । दृश्यते चेत् गत्यन्तराभावादङ्गीकार्यम् । **तदधिके** = पूर्वानुभवादधिके कल्पिते गौरवम् स्यादेव । अदृष्टं नामैकमुद्बोधकं कल्पनीयम् अतीन्द्रियम् । पुनरप्यतीन्द्रियमन्यत् संस्काराख्यं कल्प्यते चेत्, अतीन्द्रियद्वयाङ्गीकारापत्त्या गौरवं स्पष्टम् । अतोऽदृष्टसहकृतः पूर्वानुभव एव स्मृतिं जनयतु । **इति** = इत्येवम् **उत्प्रेक्षा** = ऊहः न युक्ता । कुतः ? **परजनिते** = अनुभवभिन्नेन कर्मविशेषेण जाते अदृष्टे तत्संस्क्रि- **योक्तिः** =अनुभवद्वारत्वरूपसंस्कारशब्दः न हि युक्तः । अनुभवस्मृत्योः कार्यकारणभावे, अनुभवस्य नाशात् कालव्यवधानात् मध्ये द्वारमावश्यकम् । तच्च अनुभवजन्यं चेत्, अनुभवस्य द्वारं भवेत् । तज्जन्यत्वे सति तज्जन्यजनको हि व्यापारः । अदृष्टपदवाच्यधर्मस्तु न पूर्वानुभवजन्यः । किन्तु पूर्वजन्मकृतसत्कर्मजन्यः । स एतस्य द्वारं कथं भवेत् ? एतज्जन्यत्वाभावात् । अदृष्टं तु कुत्रापि न द्वारम्, किन्तु साक्षात्कारणम् । अतोऽनुभवस्मृत्योर्मध्ये द्वारमावश्यकम् । द्वारे सत्यपि कदाचित् स्मृतेरदर्शनात् उद्बोधकतया अदृष्टपदवाच्यो धर्मोऽपि कारणमिति अदृष्टेन संस्कारस्य नान्यथासिद्धिः । अतस्संस्कार आवश्यकः ॥ १०२ ॥
</details>
