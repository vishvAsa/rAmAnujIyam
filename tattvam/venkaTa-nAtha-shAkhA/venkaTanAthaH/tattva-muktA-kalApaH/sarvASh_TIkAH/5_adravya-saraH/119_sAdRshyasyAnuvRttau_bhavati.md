+++
title = "119 सादृश्यस्यानुवृत्तौ भवति"

+++
<details><summary>मूलम्</summary>

सादृश्यस्यानुवृत्तौ भवति परमता जातिरेवान्यथा चेत्तन्मूला नानुवृत्तव्यवहृतिरुचितेत्येतदप्यात्तसारम् ।  
एकैकस्थं तु तैस्तैर्निरुपधिनियतैस्सप्रतिद्वन्द्विकं स्यात् धर्माभावप्रतीतिप्रभृतिनियमवद्दुस्त्यजेयं व्यवस्था ॥ ११९ ॥
</details>

<details><summary>वरदार्य-सर्वाङ्कषा - ११९</summary>

उक्तमर्थमजानानस्याक्षेपमनूद्य परिहरति उक्तार्थवैशद्याय - सादृश्यस्येत्यादि । **सादृश्यस्य** = सौसादृश्यस्य **अनुवृत्तौ** = अनुगतत्वे **परमता** = तार्किकसंमता जातिरेव तत् भवति, अतिरिक्तत्वादेव । अन्यथा **चेत्** = अननुगता यदि, तर्हि अनुवृत्तव्यवहृतिः अनुगतव्यवहारः **तन्मूला** = सौसादृश्यमूला **न** = न भवितुमर्हति, अननुगतत्वादेव । **इत्येतदपि** = एवमाक्षेपोऽपि **आत्तसारम्** = दुर्बलम्, अन्यथासिद्धत्वात् । अन्यथासिद्धिमेवोपपादयति – सौसादृश्यम् एकैकस्थं तु तत्तद्व्यक्तिषु परिसमाप्तत्वात् अननुगतमेव सत् **निरुपधिनियतैः** = स्वभावत एव सहजतया व्यवस्थितैः **तैस्तैः** = अनेकव्यक्तिनिष्ठैः **सप्रतिद्वन्द्वकम्** = परस्परसापेक्षम् स्यात् । ‘सादृश्यम्' इत्युक्ते हि केन, कस्येति प्रश्नोऽनिवार्यः । अतो नानाव्यक्तिसंबन्धरूपमनुगतत्वं स्वत एव लभ्यते । अनुगतमिवैव भवेत्सादृश्यम् । यद्यपि केन कस्येत्याकांक्षाया एकैकवस्तूपस्थापनेनापि निवृत्तेः, त्रैकालिकानामनन्तानां वस्तूनां स्मरणं न नियतम्, अथापि विरोधाभावात् अनेकव्यक्तीनां स्मरणं संभवेत् । अतिरिक्तजातिवादेऽपीदं समानं किल । न हि तदानीमपि त्रैकालिकसकलव्यक्तीनां सकृदुपस्थितिसंभवः । साधर्म्यरूपस्य सादृश्यस्य ससंबन्धिकत्वे वैधर्म्यस्य दृष्टान्तत्वमाह - धर्माभावेत्यादि । इयम् **व्यवस्था** =ससंबन्धिकत्वनैयत्यम् **धर्माभावप्रतीतिप्रभृतिनियमवत्** = वैधर्म्यप्रतीत्यादीनामिव नियतससंबन्धिकत्ववत् दुस्त्यजा-सहजत्वादनिवार्या व्यवस्था । 'यदुक्तं यस्य साधर्म्य वैधर्म्यमितरस्य तत्' इति न्यायेन साधर्म्यमिव वैधर्म्यमपि सप्रतिद्वन्द्वमेव । एवं वैधर्म्यस्याप्यनुगतव्यवहारनियामकत्वे संभवति, अनुगतव्यवहारनियमार्था जातिरतिरिक्ता न कल्पनीया, गौरवात् । जातिः किल यथा साधर्म्यरूपा, तथा तदितरवैधर्म्यरूपापि किल भवति ॥ 

ननु नियमेन साधर्म्यसापेक्षं वैधर्म्यं कथं स्वतोऽनुगतव्यवहारनियामकं भवेत् ? साधर्म्यमपि प्रतियोग्यनुयोगिमात्रसापेक्षं व्यक्तिद्वयोपस्थितिमात्रेणापि निराकांक्षं त्रैकालिकानुगतप्रतीतिनिर्वाहकं कथं भवेत् । जातिस्तु व्यक्तिनाशेऽप्यविनश्यन्ती स्वतन्त्रा न केवलमनुगतप्रतीतिनियामिका, अपि तु उपक्रमोक्तरीत्या 

797 

I 



व्यक्तीनां प्राणप्रदात्री स्वरूपनिरूपिका विनश्वरावयवसंस्थानरूपा कथं भवितुमर्हति ? यद्यपि सन्त्यनुपपत्तयश्शतशोऽतिरिक्तजात्यङ्गीकारे याः सौगतैः प्रदर्शिताः । उच्छृङ्खलास्तु ते केवलबुद्धिजीविनः परंब्रह्माप्यपलपन्ति अप्रकम्प्याभिरनेकाभिर्दुर्युक्तिभिः । तर्हि परंब्रह्मापि त्यज्यतां सौगतेभ्यो भीत्या । परिमितप्रज्ञैः अप्रतिसमाधेयत्वमात्रात् तत्त्वानि प्रमाणसिद्धानि न हि विलुप्येरन् । अतः कथमेवं जातिनिराकरणव्यग्रता परावरतत्त्वयाथात्म्यविदामपि परमाचार्याणाम् ? येन धर्माधर्मव्यवस्थापि सर्वा उल्लोलकल्लोला स्यात् । 'जनी प्रादुर्भावे' इत्यस्माद्धातोर्निष्पन्नं हि जातिपदं जन्मसिद्धं विशेषं व्यक्ति । सेयं जातिः यदि चक्षुर्ग्राह्यं अवयवसंस्थानमात्ररूपं स्यात्तर्हि 'ब्राह्मणमुपनयीत' इत्यादिविधयः किमवलम्ब्य व्यवस्थाप्याः ? इति चेत्, अये साधो ! न भेतव्यम्, न भेतव्यम्, यतः - 

आचार्यो ह्ययमत्यन्तजागरूकस्सदैव हि । विज्ञानमूर्तिना योऽयं हयास्येन स्वयं वृतः ॥ सादृश्येनान्यथासिद्धिमनुवृत्तधियां ह्ययम् । प्रादर्शयत्ततोऽप्यस्या जातेरस्ति महद्रहः ॥ जातिरुक्ता गौतमेन समानप्रसवात्मिका । अत्रैवालोच्यतां गाढं सर्वं स्पष्टं भविष्यति ॥ 

तथाहि - 'समानप्रसवात्मिका जातिः' (न्या. सू. 2-2-71) इति सूत्रम् । समानानां प्रसवो यस्मात्, सा जातिरित्यर्थः । गौर्गामेव सूते, गजा मजमेव । नरात् नरा एव जायन्ते । किमधिकोक्त्या । आम्रबीजं स्वहेतुभूतवृक्षसदृशमेव वृक्षमुत्पादयति । अश्वत्थबीजमश्वत्थमेव । एवं समानसंस्थानस्य हेतुभूतोंऽश एव जातिरुच्यते। घटत्वपटत्वादीनां जातित्वमस्तु, मा वा । गोत्वाश्वत्वादयस्तु न घटत्वादितुल्याः । अश्वगर्दभयोस्सांकर्येण जाताश्वतरी न हि स्वसदृशं कञ्चित्प्रसूते । अत एव किलोच्यते 'स्वगर्भोऽश्वतरीमिव' (रा.) इति । जातिसांकर्यं सृष्टिरेव नानुमनुते इति जातिविज्ञानिनो वदन्ति । शुनामश्वानामन्येषां च प्राणिनां गुणस्वभावस्वरूपादिनिष्कर्षहेतुर्जातिरेवेति प्राणिशास्त्रविदः । अत एव हि सुरनरतिर्यक्प्रभृतिव्यवस्था जात्यधीनैव । शब्दस्पर्शरूपरसगन्धव्यवस्थैव जातिमूला । किं बहुना ! प्राणिनामेषामवयवसंस्थानव्यवस्थैव जातिमूला ॥ 

वर्णाश्रमविनाशाय प्रवृत्तास्सौगताः किल । जातिवादे बहुविधान् दोषानाहुस्तु युक्तितः ॥ ब्राह्मणत्वादिविषये रहस्यं बहु वर्तते । वर्णाश्रमविचारस्तु न प्रसक्तोऽत्र सर्वथा ॥ 

वर्णो वास्त्वथवा जातिः ब्राह्मण्यं त्वस्तु तत्तथा । मनुष्यत्वं तु जातिः स्यात् नूनं नास्त्यत्र संशयः ॥ विरम्येताभावमात्रे नृणां बुद्धिः कदापि न । भावः कश्चिद्दर्शनीयः बुद्धेर्नूनं न संशयः ॥ भावाभावात्मकं सर्वं स्वरूपपररूपतः । गोत्वं गवेतरावृत्ति सर्वगोवृत्त्यतो मतम् ॥ जातेरर्धस्वरूपं स्यादपोहः सौगतोदितः । अपोहेनान्यथासिद्धिरतो जातेर्न जातुचित् ॥ अतो बीजगता जातिस्सहैव व्यज्यते सदा । सहैव लीयते बीजे ह्यथ वा प्रकृतौ तथा ॥ शक्तिवत्सा तु विज्ञेया सर्वभूताश्रिता सदा । व्यवस्थिता हि बीजानां शक्तिराश्चर्यरूपिणी ॥ घटत्वादिकमादाय दूषणानीह सौगतैः । यान्युक्तानि न तान्यत्र गोत्वादिषु भवन्ति हि ॥ जन्मसिद्धो विशेषस्तु जातिरित्यभिधीयते । अतो बीजगता जातिर्नापह्नोतुं तु शक्यते ॥ नाम्रबीजात् निम्बवृक्षः कदाचिदपि संभवेत् । चर्चा वृथात्र बहुधा गृह्यतामात्मसाक्षिकम् ॥ 



798 

[सादृश्यादीनामतिरिक्तत्वनिरासः ] 

480. 

सादृश्यं शक्तिसंख्याप्रभृति च कतिचित् भिन्नमूचुर्गुणादेः 

स्यादत्रातिप्रसक्तिः प्रतिगुणमगुणीकारलिङ्गोपलब्धेः । साधर्म्यात् संग्रहश्चेत्, सममिदमुभर्योर्येन केनापि; यद्वा 

किं दन्तादन्ति कृत्वा फलमिह बलिभुग्दन्तचिन्तान्तरेऽस्मिन् ॥120॥ 

जानन्तोऽप्यखिलं तत्त्वमाचार्याः ज्ञानमूर्तयः । अनुवृत्तधियां प्राहुरन्यथासिद्धिमत्र हि ॥ मीमांसकप्रक्रियया वैदिकत्वाभिमानतः । आकृतेरपि मूलं सा जातिरेव न संशयः ॥ शिष्यबुद्धिपरीक्षार्थं गंभीरं मौनमास्थिताः । वृथाचर्चां तु मन्वाना उदासुः शब्दवर्धनात् ॥ ११९ ॥
</details>
