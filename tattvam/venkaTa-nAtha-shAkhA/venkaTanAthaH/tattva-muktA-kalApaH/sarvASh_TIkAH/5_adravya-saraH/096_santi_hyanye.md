+++
title = "096 सन्ति ह्यन्ये"

+++
<details><summary>मूलम्</summary>

सन्ति ह्यन्ये लिङर्थाः कथयितृपुरुषाकूतभेदास्तथाऽत्राप्याप्तस्याहुर्नियोगं हितमभिलषितं केऽपि भाष्याशयस्थम् ।  
शास्त्राज्ञाचोदनात्वं श्रुतिषु विधिपदैरन्वितत्वं नञोऽपि स्वादेशे चावधूते भवति समुचितः प्रत्यवायः स्वतन्त्रात् ॥ ९६ ॥
</details>

<details><summary>वरदार्य-सर्वाङ्कषा - ९६</summary>

सयूथ्यमतभेदमाह– सन्तीत्यादि । **अन्ये** = विध्यतिरिक्ताः **कथयितृपुरुषाकूतभेदाः** = शब्दप्रयोक्त्रभिप्रायविशेषरूपाः निमन्त्रणामन्त्रणाधीष्टसंप्रश्नप्रार्थनारूपा अनुपदमुक्ताः लिडर्थाः सन्ति हि । तथा **अत्रापि** = विधिस्थलेऽपि आप्तस्य सर्वसुहृदः परंमात्मनः **हितम्** = **अभिलषितम्** = प्रियञ्च **नियोगम्** = आज्ञामेव **भाष्याशयस्थम्** =भाष्याभिप्रायविषयम् केऽपि सयूथ्या आहुः । एतदपि वयं न प्रतिक्षिपाम इति वृत्तिः । तात्पर्यं समानमेवेत्याशयः । एतदेव विशदयति - श्रुतिषु **विधिपदैः** = लिङादिभिः अन्वितत्वम्, **शास्त्राज्ञाचोदनात्वम्** = शासितुः आज्ञारूपचोदनात्वमेव लिडर्थः । अतः अर्थे तात्पर्यैक्यमेवात्रापि स्पष्टम् । एवम् निषेधस्थले नञोऽपि **स्वादेशे** = स्वाज्ञायाम् अवधूते **च** = तिरस्कृते च स्वतन्त्रात् परमेश्वरात् **समुचितः** = तत्तदाज्ञातिरस्कारानुगुणः **प्रत्यवायः** = पापरूपो निग्रहोऽपि भवति । अतः सयूथ्यमताभिप्राये नास्माकं विरोधः ॥ ९६ ॥
</details>
