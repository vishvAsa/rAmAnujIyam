+++
title = "057 कोऽसौ संयोगनाशस्तव"

+++
<details><summary>मूलम्</summary>

कोऽसौ संयोगनाशस्तव मत इति चेत् सोऽयमन्यत्र योगस्तस्य प्राचा विरोधात् स तु मिषति तथाऽऽलोचितस्त(स्य)द्विनाशः ।  
अज्ञातप्राच्ययोगः परमभिमनुते स्वेन रूपेण चैनं सर्वोऽप्येवं ह्यभावः स्फुटमिह न पुनः कश्चिदन्योऽस्ति दृष्टः ॥ ५७ ॥
</details>

<details><summary>वरदार्य-सर्वाङ्कषा - ५७</summary>

एवं विभागो नातिरिक्तः, न वा संयोगनाशरूपः, अनुपपत्तेरुक्तत्वात् । प्रसंगाच्च विभागनाश एव संयोग इत्यपि । तर्हि भावान्तराभाववादिनां स किंरूपः ? इत्यस्योत्तरमाह - कोऽसावित्यादि । एवञ्चेत् 

अतिरिक्ताभावानङ्गीकर्तुस्तव असौ संयोगनाशः कः किंरूपः **मतः** = संमतः इति चेत्, **सः** = संयोगनाशः **अयम्** =परिदृश्यमानः अन्यत्र **संयोगः** = उत्तरदेशसंयोग एव । ननु पूर्वं ( जड. 27 ) ' तत्तदभावयोरेव विरोधः, न त्वन्येन' इति प्रत्यपादि । तद्वत्ताबुद्धिं प्रति तदभाववत्तानिश्चय एव प्रतिबन्धकः, न तु तदन्यवत्ताबुद्धिः । ' भूतलं घटवत्' इति बुद्धिं प्रति हि घटाभाववत्तानिश्चय एव प्रतिबन्धकः, न तु पटवत्ताबुद्धिः । ‘घटपटोभयवत् भूतलम्' इति प्रतीतेः प्रामाणिकत्वात् । अन्यथा हि जगत एव परस्परबाधात् व्यावर्तमानत्वहेतुना विश्वमिथ्यात्वप्रसङ्ग इत्यत्राह - तस्येत्यादि । **तस्य** = उत्तरदेशसंयोगस्य **प्राचा** = पूर्वदेशसंयोगेन विरोधात् तथा **आलोचितः** = पूर्वदेशसंयोगविरुद्धतया गृहीतः स **तु** = उत्तरदेशसंयोग एव **तद्विनाशः** = पूर्वदेशसंयोगनाशरूपः **मिषति** = भाति ॥ 

अत एव अज्ञातप्राच्ययोगः **परम्** = अस्मृतपूर्वसंयोगः पुरुषस्तु **एनम्** = उत्तरदेशसंयोगम् स्वेन **रूपेण** = उत्तरदेशसंयोगरूपेण भावरूपतया अभिमनुते तथा जानाति । इह जगति सर्वोऽप्यभावः **एवम्** = प्रतियोगिस्मरणकालेऽन्याभावरूपः, **स्फुटम्** = स्पष्टमिदम् । प्रतियोग्यस्मरणे तु भावरूप एव । अन्यः **कश्चिदत्र** =अतिरिक्तः कश्चन पदार्थ न पुनर्दृष्टः **अस्ति** = नानुभवसिद्धो दृश्यते । तथा च भावानां सर्वेषां न परस्परं विरोधः, येन व्यावर्तमानत्वहेतुना जगत एवापलापः प्रसज्येत । केचन भावाः परस्परं विरुद्धाः । यथा जलवह्नी - 'जलवान्' इत्युक्ते हि 'वह्न्यभाववान्' इति न पृथग्वक्तव्यम् । अत एव तदभावव्याप्यवत्तानिश्चयः, तदभावावच्छेदकतया गृहीतधर्मवत्तानिश्चयश्च तद्वत्ताबुद्धिं प्रति प्रतिबन्धकतया - ऽङ्गीकृतः । अत एव गोत्वं गवेतरव्यावृत्तरूपं वर्ण्यते । गौः इत्युक्ते हि अश्वादिव्यावृत्तिः सिद्ध्यति, न तु प्राणित्वव्यावृत्तिः । अतः पूर्वदेशसंयोगः, उत्तरदेशसंयोगश्च उपाधिभेदाद्विरुद्धावेव । अतोऽभावः तद्विरुद्धभावात्मकः, न तु यत्किञ्चिद्भावात्मकः । पूर्वमपि ( जड. 27) अवर्तमानत्वं न भूतत्वादिरूपम्, किन्तु वर्तमानत्वाभावरूपमितिमात्रमुक्तम्, न त्वभावरूपम् । अधिकं त्वभावप्रकरणे (129) ॥ ५७ ॥
</details>
