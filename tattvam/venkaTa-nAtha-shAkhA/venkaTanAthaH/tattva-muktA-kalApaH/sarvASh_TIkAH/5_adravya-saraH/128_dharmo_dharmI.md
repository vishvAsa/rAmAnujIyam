+++
title = "128 धर्मो धर्मी"

+++
<details><summary>मूलम्</summary>

धर्मो धर्मी द्वयं वा कृतकमभिमतं यत्र संबन्धमत्र प्राहुः कार्यं स्वभावात्तदुभयघटितं केऽपि दत्तोत्तरं तत् ।  
सिद्धेऽसिद्धे समं वा तदुदय इति तु प्रेक्ष्य पक्षत्रयेऽपि प्रागुक्तेभ्योऽतिरिक्तान् प्रणिहितमनसः पश्यत प्रत्यवायान् ॥ १२८ ॥
</details>

<details><summary>वरदार्य-सर्वाङ्कषा - १२८</summary>

1 



प्राभाकरसंमतं समवायवादमपि निराकरोति-धर्म इत्यादिना । **केऽपि** = प्राभाकराः **धर्मः** = अयुतसिद्धयोर्मध्ये धर्मः गुणादिः धर्मी गुणादेराश्रयः द्रव्यम्, अनयोरन्यतरत् द्वयं वा यत्र **कृतकम्** = अनित्यम् अभिमतम्, **अत्र** = एतादृशस्थले **तदुभयघटितम्** = तदुभयवर्तिनम् **संबन्धम्** = समवायाख्यं संबन्धम् **कार्यम्** =अनित्यम् प्राहुः । **तत्** = तदेतदपि **दत्तोत्तरम्** = समवायनिराकरणेनैव निरस्तमेव । किञ्च तस्यानित्यत्वकथनात् **सिद्धे** = धर्मे धर्मिणि च पूर्वसिद्ध एव तदुदयः समवायसंबन्धस्योत्पत्तिः ? उत असिद्धे धर्मे धर्मिणि च तदुदयः ? समं वा तदुदयः ? इति तु **प्रेक्ष्य** = विचार्य पक्षत्रयेऽपि प्रागुक्तेभ्यः अतिरिक्तान् **प्रत्यवायान्** = दोषान् **प्रणिहितमनसः** = सावधानचित्ताः पश्यत । पूर्वमेवोभयोस्सिद्धौ, सिद्धत्वादेव संबन्धो व्यर्थः । असिद्धौ च कयोस्संबन्धः ? संबन्धिनोरेवाभावात् । सममपि न युज्यते, आश्रितस्याश्रयस्य चैककालिकत्वं कथं स्यात्? आश्रयसापेक्षः खल्वाश्रितः । अत्र 'पूर्वसिद्धे हि घटादौ रूपादेरुत्पत्तिः' इति वृत्तिरवधेया । एतन्मूलक एव ' उत्पन्नं द्रव्यं क्षणमगुणं निष्क्रियं च तिष्ठति' इति न्यायः । परं तु - किमेते वैदिका हन्त ! ह्यथवा तेऽर्धतार्किकाः । किमर्थमेवं किश्यन्ति त्यक्त्वाचारं तु वैदिकम् ॥ आसीदेवं मध्यकाले शास्त्राणां विदुषामपि । सांकर्यं बहुधा, यस्य फलं सर्वविनाशनम् ॥ शास्त्राणां किल मर्यादा नियतास्ति न संशयः । मर्यादातिक्रमादेव सर्वसांकर्यमागतम् ॥ ज्ञानं ह्यकल्मषं नाभूत् तस्मात्सांकर्यवैभवात् । मर्यादा सा तु नियता समये दर्शयिष्यते ॥ १२८ ॥
</details>
