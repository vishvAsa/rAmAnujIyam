+++
title = "030 कृष्णामाम्नासिषुः क्ष्माम्"

+++
<details><summary>मूलम्</summary>

कृष्णामाम्नासिषुः क्ष्मां तदिह न विरहं वक्ति रूपान्तराणां प्रत्यक्षादेर्विरोधात्पचनविषमितं स्पर्शगन्धादि चास्याः ।  
पाथस्तेजोविशेषे स्फुरति वसुमती भागतो वर्णभेदो न ह्यम्भः क्वापि दृष्टं विपरिणतगुणं पाकसंस्कारतोऽपि ॥ ३० ॥
</details>

<details><summary>वरदार्य-सर्वाङ्कषा - ३०</summary>

रूपनियमे श्रुतिविरोधं परिहरति - कृष्णामित्यादि । **क्ष्माम्** = पृथिवीम् **कृष्णाम्** = कृष्णवर्णाम् **आम्नासिषुः** =‘यत्कृष्णं तदन्नस्य' **(अन्नम्** = पृथिवी) इति श्रुतयोऽवदन् । **तत्** = तद्वचनम् **इह** = पृथिव्याम् **रूपान्तराणाम्** =इतररूपाणाम् **विरहम्** = असत्त्वं न वक्ति । कुतः ? प्रत्यक्षादेः विरोधात्, 'आदित्यो यूपः' इति निदर्शनम् । परं त्वत्र नौपचारिकम्, इतरनिषेधाभावात् । **अस्याः** = पृथिव्याः **पचनविषमितम्** = पाकवशाद्वैषम्यं प्राप्तम् स्पर्शगन्धादि **च** = रूपवत् रसस्पर्शगन्धाश्च भवन्ति । फलादौ तथा चतुर्णां वैषम्यदर्शनात् । **पाथस्तेजोविशेषे** = **पाथः** = जलम्, तद्विशेषे यमुनाजलादौ, तथा तेजोविशेषे च वसुमती- **भागतः** = पृथिवीभागसंबन्धवशात् **वर्णभेदः** = रूपभेदः **स्फुरति** = प्रकाशते, न तु स्वभावतः । कुतः ? **अंभः** =जलम् **पाकसंस्कारतोऽपि** = अग्निसंयोगरूपसंस्कारविशेषादपि **क्वापि** = कुत्रापि **विपरिणतगुणम्** = परिवर्तितरूपम् न हि दृष्टम् । अतः पाकः पृथिव्यामेव, नान्यत्र । तत्रापि रूपरसगन्धस्पर्शानां चतुर्णामेव, नेतरगुणानाम् ॥ ३० ॥
</details>
