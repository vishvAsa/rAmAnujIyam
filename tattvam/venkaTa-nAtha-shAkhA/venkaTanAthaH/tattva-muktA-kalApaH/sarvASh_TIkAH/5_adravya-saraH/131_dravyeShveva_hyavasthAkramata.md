+++
title = "131 द्रव्येष्वेव ह्यवस्थाक्रमत"

+++
<details><summary>मूलम्</summary>

द्रव्येष्वेव ह्यवस्थाक्रमत उपनता जन्मभङ्गादिरूपा नावस्थानामवस्थान्वय इति न भवेत् कार्यतादीति चेन्न ।  
ता एवान्योन्यवैरव्यतिभिदुरतयाऽन्योन्यनाशादिरूपाश्चिन्त्यो जन्मादिषट्कव्यवहृतिविषयस्तत्तदर्थे यथार्हम् ॥ १३१ ॥
</details>

<details><summary>वरदार्य-सर्वाङ्कषा - १३१</summary>

1 

1 

प्रागभावप्रध्वंसाभावयोः 'प्रागूर्ध्वानाद्यनन्तप्रतिनियतदशासन्तति' रूपता ह्युक्ता । तर्हि तत्र दशानामागन्तुकत्वं वक्तव्यम् । तथाचावस्थानामुत्पत्तिनाशावनिवार्यौ । अवस्थानां नित्यत्वे हि सर्वं नित्यमेव स्यात् । तथा च तवाप्यनवस्थाऽनिवार्येत्याशङ्कय समाधत्ते - द्रव्येष्वित्यादि । **जन्मभङ्गादिरूपा** = अस्ति, जायते, वर्धते, विपरिणमते, अपक्षीयते, नश्यति इति प्रतिपादिता षड्भावविकारपदवाच्या अवस्था द्रव्येष्वेव हि **क्रमतः** = क्रमादेव उपनता प्राप्ता गच्छत्यागच्छति च । इमा अवस्थाः नित्याः ? उतानित्याः ? नित्यत्वं न संमतम् । अनित्यत्वे च तासामुत्पत्तिविनाशौ वाच्यौ । अत्रापि पुनः उत्पत्तेरुत्पत्तिरङ्गीकार्या । नो चेत्, उत्पत्तिर्नित्या स्यात् । तथा च भवतोऽप्यनवस्था । अतश्च - **अवस्थानाम्** = जन्मादीनाम् **अवस्थान्वयः** = जन्मादिमत्त्वम् न इति **कार्यतादि** = उत्पत्तिनाशादिकं न भवेत् कस्यापि लोके इति चेत्-न । कुतः ? ता 

**एव** = उ 

उक्ताः षड्विधा अवस्था एव **अन्योन्यवैरव्यतिभिदुरतया** = परस्परं विरोधवत्त्वात् अन्योन्यनाशादि- **रूपाः** = परस्परं जन्मोत्पत्त्यादिरूपाः भवन्ति । एकावस्थाया निवृत्तिः समनन्तरावस्थाया उत्पत्तिरूपा भवतीति, अवस्थानां प्रत्येकमुत्पत्तिनाशादिप्रश्न एव नास्ति, अवस्थानां द्रव्यत्वाभावात् । अयमर्थो ग्रन्थादावेव ( जड. 25) विस्तरेण न्यरूपि । अतश्च **जन्मादिषट्कव्यवहृतिविषयः** = जन्मादिषड्विधव्यवहारविषयः जन्मादिः **तत्तदर्थे** = तत्तदाश्रये द्रव्ये **यथार्हम्** = **यथायोग्यम्** = यथानुभवम् **चिन्त्यः** = सुधीभिरवगन्तव्यः । अतोऽवस्थानां प्रत्येकं जन्मादिप्रश्न एव नोदेतीति नानवस्था, न वा कार्यताया हानिः ॥ १३१ ॥
</details>
