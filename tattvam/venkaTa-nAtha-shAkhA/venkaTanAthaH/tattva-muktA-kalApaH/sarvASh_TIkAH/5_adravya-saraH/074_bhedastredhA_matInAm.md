+++
title = "074 भेदस्त्रेधा मतीनाम्"

+++
<details><summary>मूलम्</summary>

भेदस्त्रेधा मतीनां ह्युपधिनियमितैरानुकूल्यादिधर्मैस्तस्यैवात्यन्तहानेर्निरुपधिकसुखस्तादृशो धीविकासः ।  
निस्सीमब्रह्मतत्त्वानुभवभवमहाह्लाददुग्धार्णवेऽस्मिन् निश्शेषैश्वर्यजीवानुभवरसभरो बिन्दुभावोपलभ्यः ॥ ७४ ॥
</details>

<details><summary>वरदार्य-सर्वाङ्कषा - ७४</summary>

सुखस्य केवलदुःखाभावरूपत्वासंभवं प्रकारान्तरेण विशदयति-भेद इत्यादिना । उपधिनिय- **मितैः** = कर्मरूपोपाधिभिः व्यवस्थापितैः **आनुकूल्यादिधर्मैः** = आनुकूल्यप्रातिकूल्यौदासीन्यरूपावस्थाभिः त्रेधा **हि** = त्रिविधो हि भेदः **मतीनाम्** = चेतनबुद्धीनाम् अनुभवसिद्धः । **तस्य** = तादृशोपाधेः अत्यन्त - **हानेरेव** = संपूर्णनाशादेव **तादृशः** = अनिर्वचनीयः **धीविकासः** = बुद्धेर्विकासः **निरवधिकसुखः** =अवधिशून्यसुखस्वरूपो भवति । अयमेव मुक्तिरुच्यते । अस्मिन् **निस्सीमब्रह्मतत्त्वानुभवभवमहाह्लाददुग्धार्णवे** = निस्सीमं यत् ब्रह्मतत्त्वम्, तस्यानुभवेन जातः यः **महाह्लादः** = महानानन्दः, तादृशेऽस्मिन् परमानन्दसागरे **निश्शेषैश्वर्यजीवानुभवरसभरः** = चतुर्मुखैश्वर्यपर्यन्तस्यैश्वर्यस्य, कैवल्यरूपजीवस्वरूपानन्दानुभवस्य चानुभवेन जायमानानन्दातिशयः **बिन्दुभावोपलभ्यः** = बिन्दुवदुपलभ्यो भवेत् । कैवल्यानन्दस्य ब्रह्मानन्दस्य च तारतम्यं तादृशं ग्राह्यम् । ब्रह्मानन्दानुभवो नाम कः ? धर्मभूतेन ज्ञानेन ब्रह्मानन्दस्य विषयीकरणं वा ? ब्रह्मस्वरूपस्य विषयीकरणं वा ? अन्यचेतनगतानन्दस्यान्येन विषयीकरणं कथम् ? अविभागाधिकरणस्य विषयः कः? कश्चाभावाधिकरणस्य ? इत्यादिकं पूर्वमेव (जीव. 61) विस्तरेण विचारितम् ॥ ७४ ॥
</details>
