+++
title = "084 प्राचीनेन्द्राद्यपाये दिशतु"

+++
<details><summary>मूलम्</summary>

प्राचीनेन्द्राद्यपाये दिशतु कृतफलं को नु कल्पान्तरादावन्ये तत्तत्पदस्था न तदुपजनकाः प्रागनाराधितत्वात् ।  
मैवं यस्य श्रुतिश्च स्मृतिरपि नियतादेशरूपे स एकस्सर्वाराध्यान्तरात्मा न हि गलितपदो नापि सुप्तस्तदाऽपि ॥ ८४ ॥
</details>

<details><summary>वरदार्य-सर्वाङ्कषा - ८४</summary>

देवतानां फलप्रदत्वे कल्पभेदेन तेषामागमापायित्वात् कथमाश्वास इत्याक्षिप्य समाधत्ते - प्राचीनेत्यादि । **प्राचीनेन्द्राद्यपाये** = **प्राचीनानां** = पूर्वकल्पे स्थितानां इन्द्रादीनां निवृत्तत्वे **कृतफलम्** = कृतस्य कर्मणः फलम् **कल्पान्तरादौ** = अनन्तरकल्पादौ को **नु** = को वा दद्यात् ? पूर्वमाराधितस्य नष्टत्वात् । नूतनस्यानाराधितत्वात् । एतदेवाह - अन्ये नूतनतया आगता ये इन्द्रादयः तत्तत्पदस्थाः, प्रागनाराधि- **तत्वात्** =पूर्वमाराधितेन्द्रभिन्नत्वेन पूर्वकृतकर्मणा अनाराधितत्वात् । **तदुपजनकाः** = पूर्वकृतकर्मफलप्रदातारः **न** = न भवितुमर्हन्ति । इति चेत् मैवम् । कुतः ? **श्रुतिश्च** = वेदश्च स्मृतिश्च यस्य भगवतः **नियतादेशरूपे** = अनुल्लङ्घनीयाज्ञारूपे, 'श्रुतिः स्मृतिः ममैवाज्ञा' इति वचनात् **सः** = तादृशः एकः **सर्वाराध्यान्तरात्मा** =आराध्यानां सर्वेषामपि देवतानाम् अन्तरात्मरूपः परमात्मा **तदापि** = मन्वन्तरेऽपि **गलितपदः** = भ्रष्टाधिकारः न हि सुप्तः नापि । 'यो मे गर्भगतस्यापि वृत्तिं कल्पितवान् प्रभुः । शेषवृत्तिविधाने तु किं सुप्तस्सोऽथवा मृतः ॥' इति प्रमाणमनुस्मरन् 'मृतः' इति वक्तुमनिच्छन् 'गलितपदः' इत्याहाचार्यः ॥ 

जानतां सृष्टिनियमम् नियन्तारं च माधवम् । नैवंविधास्तु प्रश्नाः स्युः सृष्टिविज्ञानमीदृशम् ॥ ८४ ॥
</details>
