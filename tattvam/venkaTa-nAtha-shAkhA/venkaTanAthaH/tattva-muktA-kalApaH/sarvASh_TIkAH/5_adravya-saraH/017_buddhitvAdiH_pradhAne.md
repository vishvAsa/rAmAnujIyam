+++
title = "017 बुद्धित्वादिः प्रधाने"

+++
<details><summary>मूलम्</summary>

बुद्धित्वादिः प्रधाने समपरिणतिरित्येवमागन्तुधर्माः द्रव्येष्वन्येषु चान्ये कतिचन कथिताः केचिदध्यक्षसिद्धाः ।  
आनन्त्यादर्थमान्द्याद् दुरवगमतया सूक्ष्मवैषम्यभेदैरैकैकश्येन चिन्तामिह जहति बुधा निश्चितापेक्षितार्थाः ॥ १७ ॥
</details>

<details><summary>वरदार्य-सर्वाङ्कषा - १७</summary>

प्रधानपदवाच्यायाः प्रकृतेः परिणामान् प्रदर्शयतिबुद्धित्वादिरिति । **प्रधाने** = प्रकृतितत्त्वे **बुद्धित्वादिः** = महत्तत्त्वप्रभृतिः, व्यक्ततत्त्वेषु प्रथमस्य बुद्धितत्त्वस्य महत्त्वात् तत् महदित्युच्यते । तत्र सात्त्विकमहतः प्रकाशकत्त्वात् बुद्धितत्त्वमिति संज्ञा; **असमपरिणतिः** = विषमपरिणामः इत्येवम् रीत्या **अन्येषु** = द्रव्येषु च **आगन्तुधर्माः** = आगन्तव अहंकारादिषु इन्द्रियादिरूपाः अन्ये कतिचन परिणामाः **कथिताः** = शास्त्रेषूक्ताः केचित् - स्थूलाः परिणामाः पृथिव्यादयः **अध्यक्षसिद्धाः** = प्रत्यक्षसिद्धाः । चतुर्विंशतितत्त्वानीति परिगणितान्यतीन्द्रियाण्येव । तद्विकारास्तु केचनैन्द्रियका इत्यादिविभागाः ग्रन्थारंभ एव सृष्टिप्रक्रियायां विवृताः (जड. 11-12 ) । परन्तु इतोऽप्यन्ये विचित्रा विकारा अपि सन्ति । परन्तु, तेषाम् **आनन्त्यात्** = परिगणितुमशक्यत्वात्, **अर्थमान्द्यात्** = केशेन परिगणनेऽपि काकदन्तपरीक्षावत् अत्यल्पप्रयोजनत्वात्, **दुरवगमतया** =अध्येतृभिः अत्यन्तं कष्टेनैव ज्ञातुं शक्यत्वाच्च **एकैकश्येन** =प्रत्येकमेकैकशः **सूक्ष्मवैषम्यभेदैः** = परस्परं वैषम्यविशेषस्यातिसूक्ष्मत्वाच्च इह **चिन्ताम्** = एतस्मिन् विचारम् निश्चिता- **पेक्षितार्थाः** = अत्यन्तावश्यावगन्तव्ये विषये निश्चयवन्तः बुधाः **जहति** = त्यजन्ति । 'चिन्तासाफल्यमान्द्यात् श्रमबहुलतया तत्र तद्ज्ञैरुदासि' (जड. 15) इत्यादिन्यायेन उदासते । एतादृशेषु वृथाश्रमो न कार्यः॥ १७ ॥
</details>
