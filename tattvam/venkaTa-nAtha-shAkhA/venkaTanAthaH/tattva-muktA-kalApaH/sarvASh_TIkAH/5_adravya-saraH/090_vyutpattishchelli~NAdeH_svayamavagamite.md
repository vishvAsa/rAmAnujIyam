+++
title = "090 व्युत्पत्तिश्चेल्लिङादेः स्वयमवगमिते"

+++
<details><summary>मूलम्</summary>

व्युत्पत्तिश्चेल्लिङादेः स्वयमवगमिते स्यान्मिथस्संश्रयादिर्नान्यैरत्रानुभूतिः स्मृतिरपि न च वस्तद्द्वयान्यो विमर्शः ।  
अर्थापत्त्या मिते चेन्न गुरुमतमिदं मन्यसे तत्तथा चेत् कल्प्येत द्वारमात्रं तदिति न खलु तद्वाच्यभावादिकल्प्यम् ॥ ९० ॥
</details>

<details><summary>वरदार्य-सर्वाङ्कषा - ९०</summary>

लिङ : अपूर्वे शक्तिग्रहः न भवतीति प्रतिपादयति - व्युत्पत्तिरित्यादि । 'कार्यान्विते पदानां शक्तिः' इति तु 'गामानय' 'गां नय' इत्यादौ लौकिके क्रियारूपकार्ये शक्तिर्लोकाद्भवितुमर्हति । भवदीयं कार्यं त्वलौकिकम्, क्रियातिरिक्तम्, अत एवापूर्वादिपदवाच्यम् । एतदेव मुख्यं कार्यम्, क्रियारूपं कार्यं तु गौणम् । एतादृशलोकविलक्षणे शक्तिग्रहः कथं भवति ? अनेनैव लिङादिनाऽवगते वा ? प्रमाणान्तरेणावगते वा? लिङादेः व्युत्पत्तिः स्वयमवगमिते **चेत्** = अनेनैवावगते इति पक्षे, मिथः **संश्रयादिः** = अन्योन्याश्रयादिः स्यात् । अन्यैः इति द्वितीयविकल्पे, प्रमाणान्तरं तत् किम्? शब्दस्तु प्रथमकल्पे गतः, लिङः शब्दरूपत्वात् । **अत्र** = द्वितीयकल्पे अनुभूतिः, स्मृतिरपि तद्द्वयान्यः विमर्शः **च** = औचित्यरूपं ज्ञानं वा न तत्र किञ्चित्प्रमाणम्, यतस्तस्य तैश्शाब्दत्वमुच्यते । अर्थापत्त्या मिते **चेत्** = तत्संमतातिरिक्तप्रमाणेन अर्थापत्त्या चेत्, इदं न गुरुमतम् । तथा च अपसिद्धान्तः । भाट्टमतं हि तत् । गुरुमतं खलु वाच्यापूर्ववादि । तत् तथा मन्यसे **चेत्** = यथातथा वा भवतु । तदेवाङ्गीकरिष्याम इति चेत्, तदा द्वारमात्रं तत् कल्प्येत इति, **तद्वाच्यभावादि** = तस्य लिङ्वाच्यत्वादिकम् न खलु **कल्प्यम्** = कल्पयितुं न हि शक्यम् । कल्प्यापूर्ववादस्तु पूर्वमेव निरस्तः । ततश्च लिङादीनां कार्यवाचकत्वपक्षो न साधीयान् ॥ ९० ॥
</details>
