+++
title = "045 देशाधिक्यादिसिद्धावुपधिभिरिह तद्युक्तसंयोगभेदात्"

+++
<details><summary>मूलम्</summary>

देशाधिक्यादिसिद्धावुपधिभिरिह तद्युक्तसंयोगभेदात् देशव्याप्तिप्रभेदः परिमितिरिति चेन्नोपधीनां मितत्वात् ।  
देशैस्तन्न्यूनतादौ प्रसजति हि मिथस्संश्रयस्तत्स्वतस्सा मन्तव्या क्वापि राशिप्रभृतिषु तु परं देशसंबन्धभेदः ॥ ४५ ॥
</details>

<details><summary>वरदार्य-सर्वाङ्कषा - ४५</summary>

**1** =1 

क्रमप्राप्तं परिमाणं परीक्षयति-देशेत्यादि । परिमाणं नाम वस्तुनः देशव्याप्तिः । घटः यावन्तमाकाशदेशं व्याप्नोति, मठः तदपेक्षयाधिकमाकाशदेशं व्याप्नोति । अतो घटापेक्षया मठो महानित्युच्यते । माषसर्षपादिः न्यूनं देशं व्याप्नोति । अतस्सः अल्प इत्युच्यते । एवञ्च - उपधिभिः परिमाणोत्पत्त्युपाधिभिः **तद्युक्तसंयोगभेदात्** = तादृशोपाधिसम्बद्धाकाशप्रदेशसंयोगविशेषेणैव देशा- **धिक्यादिसिद्धौ** = तत्तद्देशाधिक्यन्यूनत्वयोस्सिद्धौ सत्याम् यः **देशव्याप्तिप्रभेदः** = आकाशदेशव्याप्तिविशेष एव तद्धेतोरेवेत्यादिन्यायेन **इह** = वस्तुषु **परिमितिः** = परिमाणं नाम गुणः, नातिरिक्तः इति चेत्, न । कुतः ? **उपाधीनाम्** = तत्तद्घटप्रभृतीनामेव **मितत्वात्** = स्वतः परिमाणविशिष्टत्वात्, चक्षुरादीन्द्रियेण तादृशपरिमाणविशेषस्य तत्र तत्र दर्शनात्, अतिरिक्तं परिमाणमावश्यकम् । **देशैः** = तत्संयुक्ताकाशप्रदेशैः **तन्यूनतादौ** = परिमाणतारतम्ये सति **मिथस्संश्रयादिः** = आकारतारतम्यसिद्धौ प्रदेशतारतम्यसिद्धिः, प्रदेशतारतम्ये सिद्धे आकारतारतम्यसिद्धिरिति अन्योन्याश्रयादिः । आकाशदेशव्याप्त्या घटादेः परिमाणसिद्धिः । घटाद्युपाधिनाऽऽकाशस्य परिच्छेद इति वाऽन्योन्याश्रयः । **ततः** = तस्मात् **सा** = परिमितिः स्वत इति मन्तव्या । **परम्** = किन्तु क्वापि राशिप्रभृतिषु **तु** = राशिसेनावनादौ तु कुत्रचित् **देशसंबन्धभेदः** = आकाशदेशसंयोगविशेष एव परिमाणम् । अतिरिक्तावयव्यनङ्गीकारेऽपि तादृशद्रव्यस्य सेनावनादेश्च व्यवहारे तारतम्यं तत्तद्वस्तुस्वभावाधीनमभ्युपगन्तव्यमिति विवेकः । अतः परिमाणाख्यो गुण आवश्यक इति वैशेषिकाणां तदनुयायिनां चाशयः ॥ ४५ ॥
</details>
