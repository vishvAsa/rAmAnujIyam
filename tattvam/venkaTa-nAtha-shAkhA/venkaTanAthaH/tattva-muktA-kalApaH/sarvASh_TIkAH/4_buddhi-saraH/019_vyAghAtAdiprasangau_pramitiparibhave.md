+++
title = "019 व्याघातादिप्रसङ्गौ प्रमितिपरिभवे"

+++
<details><summary>मूलम्</summary>

व्याघातादिप्रसङ्गौ प्रमितिपरिभवे मानतोऽमानतो वा मानान्मानस्य सिद्धौ स्वतदितरपरित्राणमेकप्रवृत्त्या ।  
साधीयानेष पन्थास्समयिभिरखिलैरर्थ्यतां सार्थनीत्या नोचेदुच्छिन्नलोकव्यवहृतिनियमाः कामचाराः कथास्स्युः ॥ १९ ॥
</details>

<details><summary>वरदार्य-सर्वाङ्कषा - १९</summary>

ननु न वयं दुराग्रहाच्छून्यवादं प्रवर्तयामः, वस्तुस्थितिरेव तादृशीति ब्रूमः । त्रिपुटी हि सर्वव्यवहारमूला । सा तु सुदुर्निरूपा । तथा हि-प्रमाणम्, प्रमेयम्, प्रमाता इति तत्त्वत्रयं त्रिपुटीपदवाच्यं सर्वव्यवहारमूलम् । अत्र त्रिषु प्रमाणमेवेतरद्वयमूलम् । प्रमाणस्य विषयः प्रमेयम्, प्रमाणस्याश्रयः प्रमाता इति व्युत्पत्तिरेवैतत् प्रदर्शयति । चिदचिदीश्वरतत्त्वज्ञानमिदं द्रढयेत् । इदं मूलभूतं प्रमाणं केन सिद्धम् ? किं स्वत एव सिद्धम् ? उतान्येन सिद्धम् ? नाद्यः कल्पः सिद्धेर्नियमेन साधनापेक्षणात् । केन कस्य इति प्रश्नस्यानतिक्रमणात् । अन्यथा सर्वमपि स्वतस्सिद्ध्येत् । अस्तु तथैवेति चेत्, न कोऽपि प्रश्नः, न किमप्युत्तरमिति स्यात् । शशविषाणमपि स्वतस्सिद्धं स्यात् । अन्येनेति द्वितीयकल्पे, किं प्रमाणेन प्रमाणसिद्धिः, उताप्रमाणेन ? नाद्यः, अनवस्थाप्रसङ्गात् । न द्वितीयः, व्याघातात्, अतिप्रसङ्गाच्च । अप्रमाणेन प्रमाणस्य सिद्धौ, सिद्धं तत् प्रामाणिकं कथं स्यात्, अप्रमाणेन सिद्धं न हि किञ्चित्प्रामाणिकं भवेत् । यदि भवेत्, प्रमाभ्रमविभाग एव दुर्निरूपः । प्रमाणस्य दुर्निरूपत्वे प्रमाता, प्रमेयं च सुदुर्निरूपमिति त्रिपुट्या एव क्षये व्यवहारस्सर्वोऽपि विलीन एव दृश्यते किल लोक इति चेत्, अविचारितरमणीयोऽयं लोकव्यवहारः स्वाप्नव्यवहारवत् । स्वप्नेऽपि चलन्ति बहवो व्यवहाराः । किं ते प्रमाणं भवेयुः ? अतो दुर्निरूपं सर्वम्, अत एव शून्यमेव परमं तत्त्वमिति वदतां माध्यमिकानां मतम्, अस्मिन्नेव मार्गे गतवन्तम् 'वादादिकथासु विजयों मम वा माध्यमिकस्य वा' इति भुजमास्फालयन्तं खण्डनकारमतं चाशंक्य समाधत्ते - व्याघातेत्यादि । यद्यप्यग्रे (श्लो. 61) तादृशानां कथायामनधिकारं वक्ष्यति, परं तु वस्तुस्थितिं जिज्ञासमानस्य शिष्यस्य मनस्समाधानार्थं च तस्य प्रामाणिकमुत्तरमिहाऽऽचार्यः परमवात्सल्येन प्रादर्शयदिति मन्तव्यम् । मानतः, अमानतो वा प्रमितिपरिभवे व्याघातातिप्रसङ्गौ दुर्वारौ। प्रमाणमेव किञ्चिन्नास्तीति प्रमाणादुच्यते, उताप्रमाणादुच्यते ? आद्ये कल्पे व्याघातः, प्रमाणं किञ्चिनास्तीति वदतैव प्रमाणस्य कस्यचिदङ्गीकारात् । अप्रमाणतस्तथा कथने तु, इतरमतमपि तथैव कुतो न सिद्ध्येत्, अतस्तेन स्वपक्ष एव सिद्ध्यति, न परपक्ष इत्यनियमादनिष्टप्रसङ्गः ॥ 

ननु प्रतिबन्दीयम् । न हि प्रतिवन्दीकथनमात्रेण भवदिष्टसिद्धिः । स्वपक्षस्य दोषानतिवृत्तेः । अतो निर्दिष्टमुत्तरमुच्यताम् इत्यत्राह - मानादित्यादि । प्रमाणं प्रमाणादेव सिद्ध्यति, न त्वप्रमाणात् । एवं मानात् 

551 

साधीयानेष पन्थाः समयिभिरखिलैरर्थ्यतां सार्थनीत्या 



नो चेत् उच्छिन्नलोकव्यवहृतिनियमाः कामचाराः कथाः स्युः ॥19॥ 

मानस्य सिद्धौ तर्ह्यनवस्था जागरूकेत्यत्र – **एकप्रवृत्त्या** = एकेनैव व्यापारेण **स्वतदितरपरित्राणम्** = स्वपरनिर्वाहकसमाध्या, स्वस्य स्वविषयस्य चेत्युभयोः रक्षणम् भवति । यथा लोके दीपादि प्रकाशकम्, प्रकाश्यञ्च । दीपादिर्हि यथा घटादिकं प्रकाशयति, तथैव स्वात्मानमपि प्रकाशयति । तद्वत्प्रमाणज्ञानमपि आत्मानं विषयं च द्वयमपि प्रकाशयति, अतो नानवस्था ॥ . 

ननु घटादिर्हि अप्रकाशात्मकः, अतः प्रकाशकापेक्षा । दीपे तु प्रकाशप्रश्नस्यैवानुदयात्, सदैव प्रकाशात्मा, प्रकाशकं नापेक्षत इति चेत्, प्रकृतेऽपि तथैव । प्रमाणज्ञानस्य स्वतः प्रकाशात्मत्वात् न प्रकाशकान्तरापेक्षा । ननु 'न ह्यङ्गुल्यग्रम् आत्मानं स्पृशति' । कथमेकमेव प्रकाशकं प्रकाश्यं च स्यात् ? इति चेत्, दीपः कथं घटादेः प्रकाशकं स्वमपि प्रकाशयेत् ? ननु दीपः स्वं न प्रकाशयति, अपि तु घटादिकमेव । स्वयं तु प्रकाशात्मा, अप्रकाशप्रसक्तिरहित इति चेत्, समानमेतत् प्रकृतेऽपि । आशयानभिज्ञोऽसि देवानांप्रियः । दीपे प्रकाशप्रश्न एव नोदेति, घटादावेव स उदेति । अतो दीपः प्रकाशक एव घटादेः, न स्वविषये, तत्र प्रश्नस्यैवानुदयात् इति चेत्, कुतो नोदेतिं प्रश्न इति पृच्छामोऽसुराणांप्रियं त्वाम् । स्वतः प्रकाशमानत्वादिति चेत्, चक्षुर्निमीलनेऽपि किं प्रकाशते दीपः ? तदा सामग्रयभावात् न प्रकाशते दीपः इति चेत्, का सामग्री? चक्षुरेव । कं प्रति ? किं घटं प्रति ? उतात्मानं प्रति ? उभयं प्रत्येवास्तु का हानिः ? न हानिर्भोः कस्यापि । कुतो भीतिः ? परन्तु एकैव सामग्री एकदैव द्वयं कथं कुर्यात् ? प्रदीपवत् स्यात् । एक एव दीपः घटं प्रकाशयति, वर्तिं विकारयति तैलं च नाशयति, तद्वत्स्यात् । तर्ह्येक एव दण्डः घटं जनयतु, नाशयतु च युगपत्, शक्तेः सत्त्वात् । अविरुद्धमेव कार्यद्वयं जनयेत्, न तु विरुद्धम्, तादृशसामग्र्यभावादिति चेत्, तर्हि प्रमाणमप्यविरुद्धं द्वयं प्रकाशयतु, का हानिः ? इति प्रकृतेऽपि तत्समानम् । न ह्यङ्गुल्यग्रं स्वात्मानं स्पृशति किलेति चेत्; 

सङ्गीतकमिदं वो हि बहुधैव मुहुः श्रुतम् । दृष्टान्तमात्रमत्र त्वं वक्षि दाष्टन्तिकं स्मर ॥ दृष्टान्तमात्रविश्रान्ताः सिद्धान्ता हन्त पश्यत । दाष्टन्तिकगति कोऽपि न जानाति किमद्भुतम् ॥ अङ्गुल्यग्रं च दीपश्च द्वयं तुल्यं कथं भवेत् ? जडोऽपि सन् प्रदीपोऽयं घटादीन् दर्शयत्यहो । तस्मादपि जडस्त्वं हि कथं जातो विचिन्तय । स्वप्रकाशात्मके दीपे नोदेति प्रश्न एव चेत् ॥ प्रमाणेऽपि कुतो न स्यादियं रीतिरिति स्मर । नाङ्गुल्यग्रं न दीपो वा ज्ञानं सर्वप्रकाशकम् ॥ धर्मिग्राहकमानाख्यं प्रमाणं सर्वतो बलम् । आत्मानं त्वं न जानीषे तत एवं ब्रवीष्यहो ! । त्यक्त्वा वाग्विस्तरं भूयः मौनमाश्रियतां सदा । क्रियतां तप अत्युग्रम् द्रक्ष्यस्यन्तरहोऽखिलम् ॥ 

एवं वस्तुस्थितिं प्रतिपाद्य, गत्यन्तराभावमाह - साधीयानित्यादिना । **साधीयान्** = अतिशयेन अङ्गीकारार्हः एष एव **पन्थाः** = मार्गः अखिलैः **समयिभिः** = सैद्धान्तिकैः **सार्थनीत्या** = समुदायनीत्या 



552 

[ योगाचारमतविमर्शः ] 

245. ज्ञानाकाराधिकं हि प्रथितमिदमिति श्वेतपीतादि बाह्यं 

तादात्म्ये तस्य साध्ये सहमतिनियमाद्यन्यथैवात्र सिद्धम् । 

1 

**अर्थ्यताम्** = इष्यताम् । समानजनसमुदायः सार्थं इत्युच्यते । मानवसमाजनीतिः सार्थनीतिः । एकः श्रोता वा भवेत्, वक्ता वा भवेत् । उभयत्रापि परस्परसंमतप्रक्रिया आवश्यकी । अन्यथा 'आम्रान् पृष्टः कोविदारानाचष्टे' इत्यसम्बद्धप्रलापः स्यात्सर्वोऽपि । यदि प्रमाणप्रमेयव्यवस्थैव न स्यात्, तर्हि सर्वैर्मौनिभिर्भवितव्यम् । तदेव प्रकारान्तरेणाह - नो चेदित्यादि । नो **चेत्** = एवं व्यवस्थाया अनङ्गीकारे उच्छिन्नलोकव्यवहृतिनियमाः **उच्छिन्नाः** = परित्यक्ताः लोकव्यवहारसंबन्धिनो नियमाः यासु ताः कथाः वादजल्परूपाः प्रसङ्गाः । तत्त्वबुभुत्सुकथा वादः, विजिगीषुकथा जल्पः । **कामचाराः** = स्वेच्छाचाररूपाः स्युः ॥ 

उपदेशो जिगीषा वाऽन्योन्यभावानभिज्ञयोः । ऋते शब्दप्रयोगात्ते केशाकेश्यवसानकाः ॥ अत एतादृशा वादा न कस्यापि हितप्रदाः । एतस्मान्मौनमेव स्याद्वरं व्यर्थप्रलापनात् ॥ शून्यं तत्त्वमिति प्रोच्य किं करिष्यसि तद्वद । किं न भुङ्गे न वा शेषे पत्नीं वा किं न पश्यसि ॥ अग्रासनं च ताम्बूलद्वयं गृह्णासि वा न वा? एतावत्येव विश्रान्ता कथा ते ह्याखिला बत ॥ हिरण्यनिधिवृत्तान्तं न कदापि स्मरस्यहो । दौर्भाग्यं कीदृशं तेऽभूत् आत्मानं प्रथमं स्मर । जानामि सर्वं भो ब्रह्मन् दयया प्रेरितो ह्यहम् । वच्मि सत्यं परं लोकहितायैव तु केवलम् ॥ मा क्लिश्यतु वृथा लोक इति मत्वा वदाम्यहम् । वैराग्यसिद्धये तीव्रविषयासक्तचेतसाम् ॥ किं दयाऽप्यस्ति ते विद्वन् ! तर्हि वच्मि हितं शृणु । त्यक्त्वा त्वग्रासनं पूर्वं ताम्बूलद्वयमेव च ॥ यदि वक्षि तदा वाक्यं श्रद्धेयं ते भवेन्मम । पशुकर्माणि सर्वाणि कुर्वन्नेवं ब्रवीषि हि ॥ परोपदेशं कुर्वंस्त्वमात्मानं प्रथमं स्मर । जानामि मन्त्रसिद्धेस्ते प्रभावमतुलं तदा ॥ किमासीद्रावणादीनां सिद्धानां स्मर वैभवम् । किं कुप्यसि वृथा ब्रह्मन् ! शून्यवादो न पातकः ॥ न श्रुतं किं पदं शून्यं पठितं विष्णुनामसु । तावद्दूरं गतश्चेत् त्वं नैवं वक्षि कदा चन ॥ तत्कक्ष्यायां भवेच्छून्यपदं पूर्णसमार्थकम् । तावद्ज्ञातुं न शक्तश्चेत् व्याख्यां वा शरणं व्रज ॥ सर्वापलापवादीति प्रथां मा गच्छ निन्दिताम् । प्राणिनां सुहृदं चापि शरणं गच्छ मा चिरम् ॥ १९ ॥
</details>

<details><summary>सर्वार्थसिद्धिः - १९</summary>

ननु प्रमेयसिद्धिः प्रमाणादेष्टव्या; प्रमाणं चासिद्धं न साधकं भवति । तत्सिद्धिश्च स्वतोऽन्यतो वा? पूर्वत्रात्माश्रयः; उत्तरत्रानवस्था । अतः प्रमाणमात्रस्यैवासंभवान्न किचिदपि प्रमेयं, न कश्चिदपि प्रमाता, न काचिदपि व्यवहृतिरिति; तत्राह - व्याघातेति ॥ अयं भावः - प्रमाणस्य प्रतिषेधः प्रमाणतो वा स्यादप्रमाणतो वा?   
पूर्वत्र व्याघातः; प्रमाणस्य सर्वस्य प्रतिषेधात्, तदर्थं च कस्यचित् प्रमाणत्वेनोपादानात् । ननु उपक्रमापच्छेदपदाहवनीयादिन्यायेषु प्रमाणत एव प्रमाणबाधस्त्वयेष्यते । सत्यम्; न प्रमाणमात्रं बाध्यते, येन व्याघातः स्यात् । किंतु स्वेतरत् किंचित् प्रमाणम् । तथाऽपि प्रमाणस्य सतः कस्यचित्कथं बाध इति चेन्न; तत्प्रामाण्यमात्रस्यानपहारात् । प्रबलविरुद्धविशेषे हि प्रामाण्याभावस्समर्थ्यते; इह पुनः कृत्स्नप्रमाणबाधाशक्यत्वमुच्यते ।   
उत्तरत्र व्याघातातिप्रसङ्गौ; यदि ह्यप्रमाणतः प्रमणं प्रतिषिध्येत, तत्प्रतिषेधोऽपि तत एव प्रतिषेध्यः स्यात्, त्वत्पक्षश्च सर्वस्सर्वैः प्रतिपक्षैः, रज्ज्वादिबुद्धिश्च सर्पादिभ्रमैः । कथं तर्हि भूदलनबुद्ध्या रज्जुसर्पनिवृत्तिः? इत्थम् - उत्तरधियः पूर्वविपरीताकारावगाहित्वेन पूर्वभ्रमानुवृत्तिप्रतिरोधात्; न हि भूदलनबुद्धिबाधिततया तत्र सर्पस्य मिथ्यात्वव्यवस्थापनम्; तथा सति रज्जोरपि तत्प्रसङ्गात्; किन्तु प्रमाणभूतेनाधिष्ठानयाथात्म्यज्ञानेन बाधितत्वात् । एवं प्रमाणस्याप्यप्रमाणबाधितत्वमात्रेण न मिथ्यात्वं स्यात् ।   
श्लो. अप्रमाणतयाऽभीष्टान्न बाधस्तर्कतः क्वचित् । अनुग्राह्यप्रमाणानामभावे परिगृह्यते ॥   
प्रसञ्जनीयधर्मस्य मानसिद्धो विपर्ययः । प्रमाणं भवति क्वापि प्रसञ्जकविपर्यये ॥   
तदेवं प्रमाणतोऽप्रमाणतो वा प्रमितिपरिभवे व्याघातातिप्रसङ्गौ व्यवस्थिताविति ।  
प्रमाणसिद्धिः स्वतोऽन्यतो वेति विकल्पे तु यथादर्शनमुभयथाऽपीति ब्रूमः । स्वपरनिर्वाहकसमाधिना त्वात्माश्रयानवस्थयोरपसारणम् । तदेवाह - मानादिति । नहि वयमप्रमाणात्प्रमाणस्य (प्रमाणतया?) अन्यथा वा सिद्धिं ब्रूमः, किन्तु प्रमाणतः । तत्र व्यक्तिभेदे तु प्रमाणान्तरात्प्रमाणसिद्धिः, यथा एतद्दृष्टम्, इदं द्रक्ष्यामीति । यदा त्वीदृशी प्रमेति प्रमितिमात्रं गृह्यते, ईदृशं वा प्रमितिकरणमिति प्रमाकरणमात्रं, तदा पुनरेकहेलया स्वस्वेतरलक्ष्यसमुदायव्यवस्थापनान्न अनवस्था, आत्माश्रयो वा, शब्दशब्दादिन्यायत् । तर्ह्यप्रमाणादपि प्रमाणप्रतिक्षेपे स्वपरनिर्वाहकसमाधिना स्वात्माऽपि प्रतिक्षिप्यतामिति चेन्न; अविरुद्धविषयत्वात् स्वपरनिर्वाहस्य । यथा -   
श्लो. अहं सत्यं वदामीति स्वोक्तिः स्वपररक्षिणी । न कदाचिद्वदामीति वादस्तु स्वोक्तिबाधितः ॥   
मानस्थापकमानस्य मानसंक्षोभकस्य च । गतिरेवमिति प्रेक्ष्य गहनां कुहनां त्यज ॥   
सर्वैरपि सिद्धान्तिभिरियं गतिरनतिलङ्घनीयेत्यभिप्रायेणाह - साधीयानिति । समयिभिरखिलैः - प्रमाणस्यापकैरिव तद्दूषकैरपीति भावः । व्यावहारिकप्रमाणव्यवस्थाऽपि हि क्वचित्क्वचित् स्वपरनिर्वाहकसमाधिमनुरुध्यैव प्रवर्तेत । मिथ्यात्वादिसाधकेषु च त्वयाऽभ्युपगम्यते । तस्मात् अर्थ्यताम् - इष्यतामित्यर्यः । सार्थनीत्या - यथा 'विपश्चित्प्रयुक्तस्सर्वश्शब्दस्सार्थः' इति वाक्ये तदन्तर्गतपदानामपि सार्थकत्वमविशेषेण संप्रधार्यते । यद्वा त्वद्व्यापारस्सर्वोऽपि निरर्थकः सार्थको वा? आद्ये किं स्वपक्षस्थापनपरपक्षदूषणादिप्रयासेन? द्वितीये, तत्सार्थत्वं कस्यचित्प्रमाणस्यार्थः स्यात्, न वा? न चेत्, न तत्सिद्धिः । प्रमाणार्थश्चेत् तत्प्रमाणाभ्युपगमः । अथवा तीर्थयात्रादिप्रवृत्तस्सार्थः परस्परविरुद्धाभिप्रायवतां समवायेऽपि केनचिदाकारेणाभिप्रायसाम्यादन्योन्याविघातेन गन्तव्यं गच्छति; तथा मिथो विरुद्धावष्टम्भेऽपि सिद्धान्तिभिः 'प्रमाणात्प्रमेयसिद्धिः' इत्यादिकं लौकिकपरीक्षकसेतुमभिन्दानैः प्रस्थातव्यमिति । एवमनभ्युपगमे बाधकमाह - नो चेदिति । कथाः - वादजल्पवितण्डारूपाः उच्छिन्नलोकव्यवहारनियमतया कामचाराः स्युः - वक्तव्यावक्तव्यकर्तव्याकर्तव्यविभागरहिततया न तत्त्वनिर्णयादिफलपर्यन्ताः स्युरिति भावः । यद्वा कथाः - साधनदूषणाद्युक्तयः सदसद्भावानादरेण स्वच्छन्दतः स्युरिति । ननु सर्वक्षोभकस्य कथासंक्षोभप्रसङ्गेनापि किमनिष्टमापादितम्? एवं वदतस्ते किञ्चिदनिष्टमस्ति वा न वा? न चेत्, 'न सन्नासत्' इत्यादिना परपक्षो न दूष्यः । अस्ति चेत्, त्वद्वाक्यमात्रेण त्वत्पक्षो दुष्ट इत्यनिष्टमापादितमेवेति ॥ १९ ॥   
इति प्रमाणाभावोक्तिभङ्गः । निरधिष्ठाननिरुपाधिकासत्ख्यातिभङ्गः ॥
</details>


