+++
title = "075 कश्चित् कस्यापि"

+++
<details><summary>मूलम्</summary>

कश्चित् कस्यापि पुंसस्सुतजनिमिह तत्प्रीतिकृत्त्वं च जानन् तज्जन्मोक्तिप्रहृष्टे पितरि सुतजनेर्वेत्ति तद्वाच्यभावम् ।  
शक्यं तद्धर्षहेतुस्स इति नियमनं सन्निधानादियुक्तेरासीदत्सु प्रसूत्याद्यनियतिकथनं कार्यवाक्येऽपि शक्यम् ॥ ७५ ॥
</details>

<details><summary>वरदार्य-सर्वाङ्कषा - ७५</summary>

सुप्रसिद्धं सिद्धे व्युत्पत्तिग्रहणप्रकारान्तरं वर्णयति - कश्चिदित्यादि । कस्यापि **पुंसः** = कस्यचित्पुरुषस्य **सुतजनिम्** =पुत्रोत्पत्तिम् तत्प्रीतिकृत्त्वं **च** = पुत्रोत्पत्तिः तस्य सन्तोषकरीति च जानन् कश्चित् तदन्यः कश्चित् इह **पितरि** = तत्सुतस्य पितरि तज्जन्मोक्तिप्रहृष्टे **सति** = पुत्रोत्पत्तिवार्तया प्रहर्षमनुभवति सति **सुतजनेः** = पुत्रोत्पत्तेः **तद्वाच्यभावम्** = तद्वाक्यस्यार्थताम् वेत्ति ॥ 

अयमर्थः – चैत्रस्य पुत्रोत्पत्तिं जानन् मैत्रः 'अयं वृत्तान्तश्चैत्रस्य हर्षहेतु 'रिति च जानन् चैत्रं प्रति वक्ति – ‘चैत्र ! ते पुत्रो जातः' इति । तत् शृण्वन् चैत्रः हर्षोत्फुल्लनयनो भवति । पार्श्वस्थोऽन्यः जैत्रः तद्वाक्यस्य हर्षहेतुत्वं निश्चिनोति । अथापि तद्वाक्यस्यार्थं तु न ज्ञातुं समर्थो भवति तदा, पदानां शक्तिग्रहणस्याभावात् । यदा च जैत्रः स्वयं तत्सुतवृत्तान्तं जानीयात्, तदा तद्वाक्यस्य पुत्रोत्पत्तिरेवार्थ इति अर्थं निश्चिनोति । अत्र प्रकरणे कार्यस्यार्थस्य कस्याप्यप्रतीतावपि शब्दशक्तिग्रहो जायत एव । अतः कार्यान्वये सत्येव शक्तिग्रहः, नान्यथेति नियन्तुं न शक्यम् ॥ 





तद्वाक्यश्रवणमेव तस्य हर्षहेतुरिति कथं जानीयाज्जैत्र इत्यत्राह - शक्यमित्यादि । तद्धर्षहेतुःः चैत्रस्य हर्षहेतुः **सः** = पुत्रोत्पत्तिवृत्तान्त एवेति **नियमनम्** = व्यवस्थापनम् सन्निधानादियुक्तेः तद्वाक्यश्रवणानन्तरमेव हर्षदर्शनात्, आवापोद्वापादियुक्तिवशात् **शक्यम्** = अयमेव तद्धर्षहेतुरिति निर्णेतुं शक्यमेव । अन्वयव्यतिरेकौ हि कार्यकारणभावे प्रमाणम् । ननु पुंसां हर्षहेतवो बहवो वर्तन्ते । गतहर्षहेतुस्मरणमपि कदाचिद्धर्षहेतुर्भवेदपि । एवं सति एतद्वाक्यश्रवणमेव तस्य हर्षहेतुरिति निर्णयोऽन्यथासिद्धः स्यात्, घटं प्रति रासभादिरिवेति शङ्कामुत्तरति - **आसीदत्सु** = तत्प्रकरणे बहुषु हर्षकारणेषु संभवत्सु प्रसूत्याद्यनियति- **कथनम्** = पुत्रोत्पत्तिरेव हर्षकारणमिति नियतेरसंभवापादनम् **कार्यवाक्येऽपि** = कार्यपरवाक्येऽपि शक्यम् । 'गामानय' इति वाक्यश्रवणसमनन्तरं प्रयोज्यवृद्धः गामानयतीति पश्यन् पार्श्वस्थो बालः गवानयनरूपकार्यस्य तद्वाक्यश्रवणमेव कारणमिति जानन् हि क्रमेण व्युत्पद्यत इत्युच्यते । एवं सति तद्वाक्यस्यानयनस्य च कार्यकारणविषयेऽप्येवमाशङ्कायास्संभवात् कार्यान्विते वा कथं पदानां शक्तिग्रहणसंभवः ? तथा च एवमतिशङ्का कार्यकारणनिर्णयसामान्यविरोधिनीति न निरोधो न चोत्पत्ति' रिति न्यायाच्छून्यवादावतारप्रसङ्ग इति सिद्धेऽपि व्युत्पत्तिस्समानैव ॥ ७५ ॥
</details>
