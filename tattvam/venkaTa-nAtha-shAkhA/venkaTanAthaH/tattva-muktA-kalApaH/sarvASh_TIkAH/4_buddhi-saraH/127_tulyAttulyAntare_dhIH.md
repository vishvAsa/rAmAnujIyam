+++
title = "127 तुल्यात्तुल्यान्तरे धीः"

+++
<details><summary>मूलम्</summary>

तुल्यात्तुल्यान्तरे धीः स्मृतिरियमिव गौस्सेति बोधोऽनुमानं यत्तुल्यो यस्य चैतत्सम इति निजयोर्हस्तयोर्व्याप्तिसिद्धेः ।  
चिह्नोन्नीते निमित्ते पदमपि विदितं शक्तमाप्तातिदेशे व्युत्पत्तिर्लक्षणैः स्वैः क्वचिदपि न भवेदन्यथाऽतीन्द्रियेषु ॥ १२७ ॥
</details>

<details><summary>वरदार्य-सर्वाङ्कषा - १२७</summary>

/ 

परसंमतामुपमानस्यातिरिक्तप्रमाणतां निरस्यति - तुल्यादिति । उपमानस्वरूपं नैयायिका अन्यथा प्रदर्शयन्ति, अन्यथा च मीमांसकाः । गवयपदस्यार्थमजानन् कश्चिदारण्यकपुरुषं पृच्छति । स च गृहे वर्तमानं गाँव प्रदर्श्य 'एतत्सदृशः गवयः' इति वदति । कालान्तरे अरण्यं गतः, गवयं यदा पश्यति, तदा तत्सादृश्यं स्वगृहे वर्तमाने गवि स्मरति । तेन च 'अयं गवयः' इति जानातीति मीमांसकाः । नैयायिकास्तु, गवयप्राणिदर्शनेन गृहे विद्यमानगो स्मरणमात्रेण, पुरोवर्तिनि गोसदृशे प्राणिन्युपसंहारमन्तरा गवयपदार्थनिर्णयः कथं भवेत् ? अतो नेदमुपमानम् । किन्तु - आरण्यकपुरुषवाक्यं श्रुत्वा यदा कदाचिद्वनं गतः, यदा गवयप्राणिनं पश्यति, तदाऽऽरण्यकपुरुषवाक्यार्थं 'गोसदृशो गवयपदवाच्यः' इत्येवंरूपं स्मरन्, अस्य प्राणिनः गोसदृशत्वात् 'अयं गवयः' इति गवयपदसंज्ञायाः संज्ञिनं तं निश्चिनोतीत्याहुः । तयोः प्रथमं मीमांसकमतं प्रत्याहअरण्ये गवयं पश्यन् 'मदीया गौः गवयसदृशः' इति सदृशगोस्मरणमुपमानम्? उत सादृश्यप्रतीतिमात्रमुपमानम्? आद्ये तु - **तुल्यात्** = पुरोवर्तिनः गवयस्य तुल्यस्य दर्शनात् **तुल्यान्तरे** = तत्सदृशवस्त्वन्तरे गृहवर्तिनि गवि **धीः** = या बुद्धिः, सा स्मृतिरेव, नातिरिक्तं किञ्चित् । द्वितीयं प्रत्याहसा **गौः** = मदीया गौः **इयमिव** = पुरोवर्तिगवयसदृशः इति बोधस्तु अनुमानम्, नान्यत् । अनुमाने व्याप्तिमुपपादयति – यदित्यादि । **गौः** = मदीयो गौः एतद्गवयसदृशः, एतद्गवयगतसादृश्यप्रतियोगित्वात्, यश्च **यत्तुल्यः** =येन तुल्यः, स च एतत्समः, इति निजयोः हस्तयोः दृष्टान्तत्वेन व्याप्तिसिद्धेः अनुमानमेव तत् । ‘तुल्यवित्तिवेद्यत्वन्यायः' इति किल प्रसिद्धम् । एतच्चानुमानमेव ॥ 

सुभगाभिक्षुकन्यायं बुधाः प्रायो ऽनुकुर्वते । किं कारणं स्याज्जानन्तु मध्यस्थाः कुशला जनाः ॥ तेन प्रोक्तं कथं सोऽहमङ्गीकुर्यामिदं न्विति । भावयन्ति मुधा हन्त ! कारणं स्पष्टमेव हि ॥ अवर्धतैवं शब्दानां राशिः सागरसन्निभः । मज्जयन्ति जनान्, अन्ते मज्जन्ते स्वयमप्यमी ॥ 

681 

चिह्नोनीते निमित्ते पदमपि विदितं शक्तमाप्तातिदेशे 

व्युत्पत्तिर्लक्षणैः स्वैः क्वचिदपि न भवेदन्यथाऽतीन्द्रियेषु ॥127॥ 



नैयायिकं प्रत्याह – **निमित्ते** = गवयपदप्रवृत्तिनिमित्ते **चिह्नोन्नीते** = **चिह्नेः** = गोसदृशचिह्नः **उन्नीते** = ऊहिते सति **आप्तातिदेशे** = आप्तोपदेशविषये प्राणिनि **पदमपि** = गवयादिपदमपि **शक्तम्** = बोधनशक्ति विशिष्टम् विदितम् भवति । एवं शक्तिग्रहणम् सादृश्यानुयोगिनि प्रत्यक्षे सत्येव भवतीति न नियमः । **अन्यथा** = तत्प्रत्यक्ष एव शक्तिग्रहो भवतीति नियमश्चेत्, **अतीन्द्रियेषु** = श्रुत्येकसमधिगम्येषु ब्रह्मेन्द्रादिषु **स्वैः** = तत्तदसाधारणैः लक्षणैः **व्युत्पत्तिः** = शक्तिग्रहणम् कदापि **क्वचिदपि** = कस्मिश्चिदपि विषये न भवेत्, तेषां सर्वथाऽतीन्द्रियत्वात् । तथा चातीन्द्रियवस्तुव्यवहार एव लुप्येत । वस्तुतस्तु प्रत्यक्षस्थलप्रदर्शनं सुग्रहत्वायैव ॥ 

एवं बहूनामर्थानां प्रत्यक्षासंभवेऽपि नः । लौकिके वैदिके वापि व्यवहारः प्रवर्तते ॥ 

रामकृष्णादयश्शब्दाः, तथा देशान्तरार्थकाः । शब्दाः सर्वैः प्रयुज्यन्ते निरातङ्गैः स्वदृष्टवत् ॥ व्यवहाराः किल प्राय एवमेव चरन्ति हि । सादृश्यमूलं सर्वं हि ज्ञायते सर्वदा जनैः ॥ सादृश्यवैभवादेव लोको व्यवहरत्यभीः । शक्तिग्राहकमानं तत् वस्तुग्राहकवत्कृतम् ॥ सर्वं विचारं संत्यज्य प्रगाढं चिन्त्यतां बुधाः ! ज्ञायेतोपमितेः स्थानं यद्दत्तं तन्मर्हर्षिभिः ॥ 

वस्तुतस्तु – इन्द्रादिपदानां नियमेन परोक्षार्थविषयबोधजनकत्वात्, तत्रोपसंहारः कर्तुमशक्य इति भीत्यैव मीमांसकाः, अप्रसिद्धपदार्थस्य प्रसिद्धे प्रत्यभिज्ञानमेव उपमानमिति व्याचख्युः । परन्तु इन्द्रादिपदानां कथं शक्तिग्रहः? इति समस्यायाः परिहारः, अस्मत्परिचिते वस्तुन्युपसंहारेण कथं भवेत् ? लौकिकेऽपि हि विषये द्वीपान्तरादौ वर्तमानानां नदीपर्वतादीनाम् राज्ञां राजमात्राणां वा संज्ञायाः श्रवणेऽपि बोधादिकं सर्वानुभवसिद्धं सादृश्यमूलकमेवेति सर्वहृदयसाक्षिकम् । अतश्च परोक्षेऽपि विषये मानसिकः ज्ञानलक्षणामूलक उपसंहार इत्येव वक्तव्यम् ।एवञ्चोपमानाख्यं प्रमाणमेव किञ्चिन्न स्याच्चेत्, प्रायस्सर्वैः मूकैरेव भवितव्यं भवेत् । लोके हि प्रत्यक्षप्रमाणस्य विषयोऽत्यन्तमल्प एवेति सर्वेऽपि जानन्ति । तदपेक्षयानुमानस्य व्याप्तिरधिका । एतदपेक्षयापि शब्दस्य व्याप्तिरधिका । स चाप्यत्यन्तातीन्द्रियपारलौकिकादिविषये उपमानाधीनस्वरूपः । बाला अपि इतिहासपुराणादिश्रवणकुतूहलिताः रामकृष्णादिशब्दानामर्थमनायासेन सहजत एव जानन्तस्संतुष्यन्ति । अन्नस्य तृप्तिसाधनत्वमनुमानाधीनमपि, प्रत्यक्षं मन्यन्तेऽभ्यासातिशयात् । तद्वदुपमानमपि वस्तुग्राहकमिव संवृत्तम् । अत एव महर्षिः वस्तुग्राहकप्रमाणमध्ये उपमानमप्यगणयदित्यहो कियान् सूक्ष्मदर्शी सः। अन्यथा हि वेद एव निरर्थकः स्यात् । तर्ह्राचार्याः कुत एतन्नागणयन्निति चेत्, शक्तिग्राहकप्रमाणत्वमात्राकारेण तथाऽकुर्वन् । उक्तं चासकृत् - शास्त्राणां मर्यादोल्लङ्घनं बौद्धैरुपक्रान्तमनन्तरं निर्विशेषाद्वैत्यादिभिरनुसृतमाचार्याणामपि दुस्त्यजमभूत्कालप्रभावादिति । अन्ततः शिष्यबुद्धिपरीक्षणार्थं वेत्यवगन्तव्यम् ॥ 

तादात्विकी स्थितिर्हेतुः सर्वत्राप्यवलोक्यताम्। आचार्या अपि किं कुर्युः शिष्यवात्सल्यमूर्तयः ॥ १२७ ॥
</details>
