+++
title = "128 अर्थापत्तिः परोक्ता"

+++
<details><summary>मूलम्</summary>

अर्थापत्तिः परोक्ता न पृथगनुमितेर्व्याप्तिबोधादिसाम्यादव्याप्यानामयुक्तिर्न हि भवति न चाव्यापकाः स्थापकाः स्युः ।  
जीवन् क्वापीति बोधो न गृह इति मतिं निश्चितां नोपरुन्धे नातस्तच्छान्तये सा न यदि सममिदं सम्मते चानुमाने ॥ १२८ ॥
</details>

<details><summary>वरदार्य-सर्वाङ्कषा - १२८</summary>

351. 

682 

[ अर्थापत्तिर्नातिरिक्तं प्रमाणम् 

अर्थापत्तिः परोक्ता न पृथगनुमितेर्व्याप्तिबोधादिसाम्यात् 

अव्याप्यानामयुक्तिर्न हि भवति; न चाव्यापकाः स्थापकाः स्युः । जीवन् क्वापीति बोधो न गृह इति मतिं निश्चितां नोपरुन्धे 

नातस्तच्छान्तये सा ; न यदि, सममिदं सम्मते चानुमाने ॥128॥ 

1 

उपमानवत् अर्थापत्तेरप्यतिरिक्तप्रमाणतां निराकरोतिअर्थापत्तिरिति । **परोक्ता** = मीमांसकोक्ता अर्थापत्तिः **व्याप्तिबोधादिसाम्यात्** = व्याप्तिज्ञानादिसामग्रीणां समानत्वात् **अनुमितेः** = अनुमित्यपेक्षया पृथक् न । **अव्याप्यानाम्** = व्याप्तिरहितानाम् **अयुक्तिः** = अनुपपद्यमानता न हि भवति । अव्यापकाश्च **स्थापकाः** = नियामकाः न च स्युः । व्याप्ये सति हि व्यापकेन भाव्यमेव । व्यापकाभावे च व्याप्यमपि नोपपद्येत इति खलु अनुमानम् । तदत्रापि समानम् । ननु प्रमाणद्वयविरोधपरिहारोऽर्थापत्तिसाध्यः । जीवतो देवदत्तस्य गृहासत्त्वे बहिस्सत्त्वनिर्णयः खल्वर्थापत्त्या भवति । अत्र जीवनप्रमाणं तस्य देवदत्तस्य सत्त्वमात्रं बोधयति । प्रत्यक्षप्रमाणं १ तु गृहासत्त्वं वक्ति । एवं जीवनप्रमाणस्य प्रत्यक्षस्य च विरोधे, बहिस्सत्त्वनिर्णयमन्तरा तत्परिहारो नैव भवतीत्यर्थापत्तेः प्रयोजनमेवानुमानादन्यदिति नानुमानमर्थापत्तिरिति चेत्, तत्राह - जीवन्नित्यादि । क्वापि **जीवन्** = गृहे वा बहिर्वा जीवन् देवदत्तः इति बोधः न **गृहे** = गृहे नास्ति इति निश्चितां मतिम् **नोपरुन्थे** = न प्रतिरुणद्धि । जीवनं गृह एवेति न हि निर्बन्धयति जीवनबोधकं प्रमाणम् । अतस्तयोर्विरोधप्रसङ्ग एव नास्ति । **अतः** = विरोधाभावादेव **तच्छान्तये** = विरोधशान्तये **सा** = अर्थापत्तिः **न** = नाङ्गीकार्या । न **यदि** = एवमनङ्गीकारे **संमते** = संप्रतिपन्ने अनुमाने **च** = धूमात् वह्न्यनुमानादावपि **इदम्** = एवमनुपपत्त्यापादानम् **समम्** = समानमेव ॥ 

जीवनं सत्त्वव्याप्तम् । सत्त्वं च गृहे बहिर्वा । गृहे तु नास्ति । अर्थात् बहिस्सत्त्वे पर्यवस्यति । 'पीनो देवदत्तः, दिवा न भुङ्क्ते' इत्यादावपि पीनत्वं भोजनव्याप्तम् । भोजनं च रात्रौ, दिवा वा इति न ज्ञायते । दिवा यदि न भुङ्गे अर्थात् रात्रिभोजने पर्यवस्यति । एवमेव धूमः वह्निव्याप्तः । अतश्च वह्निमन्तरा धूमस्य सत्त्वमनुपपन्नम् । वह्निस्तु परोक्षोऽपरोक्षो वा भवेत् । यदा अपरोक्षत्वं नास्ति, यतः प्रत्यक्षतो न दृश्यते, तदा अर्थात् वह्नेः परोक्षत्वे पर्यवसानम् । द्वयोः प्रमाणयोः विरोधशमनमपि अर्थापत्तौ अनुमाने च तुल्यम् । पीनत्ववत् धूमदर्शनम् । भोजनस्थाने वह्निः । यथा भोजनं रात्रौ वा स्यात्, दिवा वा, एवं वह्निः प्रत्यक्षो वा परोक्षो वा स्यात् । दिवाभोजनादर्शनात् यथा रात्रिभोजने विश्रान्तिः, तथैव वह्नेः प्रत्यक्षतोऽदर्शनात् परोक्षत्वे विश्रान्तिः । एवमुभयोः समानयोगक्षेमत्वात् अर्थापत्तिः अनुमानमेव । विस्तरो न्यायमञ्जर्यादौ । तथा चात्र प्रमाणानि सर्वाण्यपि नैकरूपतया प्रवर्तन्ते । सुसूक्ष्मो भेदस्तत्र तत्र विषयाद्यनुरोधेन भिद्येतैव । तावत्सूक्ष्मान्तरमादाय भेदकल्पने प्रमाणानामियत्तैव न स्यात् ॥ 



यदर्थं निर्मितं शास्त्रमृषिभिः क्रान्तदर्शिभिः । तथैव तद्रक्षणीयं कलहस्तु वृथा मतः ॥ १२८ ॥
</details>
