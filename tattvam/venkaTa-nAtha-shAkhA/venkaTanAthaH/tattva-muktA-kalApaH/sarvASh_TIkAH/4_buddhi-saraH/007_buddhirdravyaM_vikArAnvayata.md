+++
title = "007 बुद्धिर्द्रव्यं विकारान्वयत"

+++
<details><summary>मूलम्</summary>

बुद्धिर्द्रव्यं विकारान्वयत इतरवद्बोद्धृवच्चाजडत्वात् संकोचादिप्रयोगा बहव इह तथा न ह्यमुख्या भवेयुः ।  
एवं नास्या गुणत्वं गलति न खलु तत्तन्त्रसङ्केतसिद्धं लोके धर्मस्वभावो गुण इति विदितं साऽपि सिद्धा प्रभावत् ॥ ७ ॥
</details>

<details><summary>वरदार्य-सर्वाङ्कषा - ७</summary>

232. 

525 

[ ज्ञानस्य द्रव्यत्वम्] 

बुद्धिद्रव्यं विकारान्वयत इतरवत्, बोद्धृवच्चाजडत्वात् 

संकोचादिप्रयोगा बहव इह तथा न ह्यमुख्या भवेयुः । 

एवं नास्या गुणत्वं गलति, न खलु तत् तन्त्रसङ्केतसिद्धम् 



लोके धर्मस्वभावो गुण इति विदितं, साऽपि सिद्धा प्रभावत् ॥7॥ 

बुद्धेः स्वरूपं संशोध्य, तस्या द्रव्यत्वं साधयति - बुद्धिरित्यादि । बुद्धिः द्रव्यम् इति प्रतिज्ञा । विकारान्वयतः इति हेतुः । संकोचविकासादिविकारवत्त्वात् बुद्धिः द्रव्यम्, न तु नैयायिकवत् गुणः । इतरवत् इति दृष्टान्तः । संप्रतिपन्नमृदादिवदित्यर्थः । ननु उपादानं द्रव्यम्, अवस्थाश्रय उपादानम् इति द्रव्यलक्षणमुक्तम् । मृदादौ दृष्टान्ते च पिण्डत्वघटत्वाद्यवस्थानां सत्त्वात् द्रव्यत्वं युज्यते । तादृशीनामवस्थानां बुद्धावदर्शनात् अनुमानान्तरमाह - बोद्धृवदित्यादि । बुद्धिः द्रव्यम् इति प्रतिज्ञायास्समानत्वात्प्रत्येकमनुक्तिः। अजडत्वात् इति हेतुः । बोद्धृवत् इति दृष्टांतः । तथा च बुद्धिः द्रव्यम्, अजडत्वात्, आत्मवत् इति प्रयोगः । ग्रन्थारम्भ एव हि 'द्रव्यं द्वेधा विभक्तम्' इत्यादिना विभागः प्रदर्शितः । अतश्च यत्राजडत्वम्, तत्र द्रव्यत्वम् इति व्याप्तिः ॥ 

ननु कुमलकुसुमादौ सङ्कोचविकासौ प्रत्यक्षदृष्टौ । न तथा ज्ञाने तौ दृश्येते इति तदादाय बुद्धेः द्रव्यत्वं कथं साध्यत इत्यत्राह - संकोचादीत्यादि । बहवः **संकोचादिप्रयोगाः** = संकोचविकासप्रसरणादिशब्दप्रयोगाः **इह** = बुद्धौ दृश्यमानाः अनेके शब्दाः **तथा** = ' संकुचितं मनः' इतिवत् 'संकुचिता बुद्धिः ' इत्यपि व्यवहारात्, ते **अमुख्याः** = मुख्यार्थवर्जिताः न हि **भवेयुः** = नैव भवेयुः । अमुख्यत्वाभावे हेतुःबहवः इति ‘सङ्कुचितं मनः’ इत्यादौ तु मनसोऽणुत्वात् संकोचविकासासंभवात् अमुख्यत्वेऽपि, बुद्धेरणुत्वाभावात् संप्रतिपन्नतया प्रयुज्यमानस्य मुख्यत्वे संभवति अमुख्यत्वायोगादित्यर्थः ॥ 

T 

ननु बुद्ध्यादय आत्मगुणा इति सर्वसंमतम् । बुद्धेर्द्रव्यत्वे कथं गुणत्वमित्यत्राह - एवमित्यादि । **एवम्** = एवमपि **अस्याः** = बुद्धेः **गुणत्वम्** = आत्मगुणत्वम् न **गलति** = नापैति । द्रव्यत्वगुणत्वयोर्विरोधस्य स्पष्टत्वात् कथमिदमित्यत्र – न खल्वित्यादि । **तत्** = गुणत्वम् तन्त्रसङ्केतसिद्धं न **खलु** = वैशेषिकतन्त्रसङ्केतमात्रसिद्धं न हि भवति । पूर्वमीमांसायामङ्गानां गुणत्वस्य प्रसिद्धत्वात् । 'दध्ना जुहोति' इति खलु दधिरूपगुणविधिरित्युच्यते । अतो गुणपदं न सर्वत्र द्रव्यपदविरुद्धार्थकम् । अथवा गुणपदं नानार्थकम् । अतो न विरोधः । ननु द्रव्यगुणपदयोरेवमर्थसाङ्कर्ये लोके असंकीर्णव्यवहारः कथमित्यत्र - लोक इत्यादि । **लोके** = लोकव्यवहारे **धर्मस्वभावः** = यस्य वस्तुनो धर्मत्वमेव स्वभाव सः गुण इति **विदितम्** = गुणपदव्यवहारार्हमित्येतावन्मात्रं प्रसिद्धम् । **सापि** = बुद्धिरपि **प्रभावत्** = दीपधर्मप्रभावत् धर्मतयैव सिद्धा । प्रभाया दीपधर्मत्वस्य पूर्वमेव (जड. 56 ) स्थापनात्, तद्दृष्टान्तेन बुद्धेरपि प्रभावदात्मधर्मत्वे न कोऽपि विरोधः । एतद्विषये वक्तव्यं सर्वं पूर्वमेव (जीव. 4) विवृतम् ॥ ७ ॥
</details>
