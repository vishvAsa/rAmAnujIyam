+++
title = "068 प्रत्येकं स्वानुभूतात्तदुभयमधिकम्"

+++
<details><summary>मूलम्</summary>

प्रत्येकं स्वानुभूतात्तदुभयमधिकं संस्कृतिद्वन्द्वयोगात् स्मृत्यारूढं विजानन्त्यनुमितिवचसोर्वेद्यमप्येवमस्तु ।  
पारोक्ष्यं तत्स्मृतित्वादनधिकमिति न प्रागनिर्धारितांशज्ञानस्य स्पष्टदृष्टेः परिहितहरितस्त्वेतदस्पष्टमाहुः ॥ ६८ ॥
</details>

<details><summary>वरदार्य-सर्वाङ्कषा - ६८</summary>

1 

प्रत्यक्षं परोक्षं चेति ज्ञानं द्विविधमेव । प्रत्यक्षं त्विन्द्रियजन्यमपरोक्षरूपम् । तदितरत्सर्वं परोक्षं नानाविधसंस्कारजन्यं स्मृतिसमुच्चयरूपमेव, नानुभवरूपमिति वदतां सौगतानां मतमनूद्य निराकरोतिप्रत्येकमित्यादि । प्रत्येकं **स्वानुभूतात्** = पूर्वं स्वेन प्रत्येकमनुभूतवस्तुनः **अधिकम्** = अतिरिक्तं संस्कृति- **द्वन्द्वयोगात्** = संस्कारद्वयवशात् **तदुभयम्** = उभयमित्युपलक्षणम्, पूर्वानुभूतानेकपदार्थान् युगपत् स्मृत्यारूढं **विजानन्ति** = पर्वतं धूमं च प्रथमं प्रत्यक्षतः पश्यति । धूमदर्शनोद्भूतसंस्कारवशात् वह्निं व्याप्ति च स्मरति । एवं प्रत्यक्षजन्यानां स्मृतिजन्यानां च संस्काराणामनेकानां युगपदुद्बोधात् आहत्य पर्वते वह्न्यादिकं विजानन्ति जनाः । एतादृशस्मृतिसमुच्चयरूपैवानुमितिः, शाब्दश्च । अतः **अनुमितिवचसोरपि** = अनुमितेः, शाब्दबोधस्य च **वेद्यम्** = विषयः **एवमस्तु** = एवमेव भवतु । अतो नानासंस्कारजन्यस्मृतिसमुच्चयरूपे एव ते । **तत्** = तस्मात् **पारोक्ष्यम्** = परोक्षत्वंम् स्मृतित्वात् **अनधिकम्** = स्मृतित्वापेक्षया नातिरिक्तम्, सेनावनादिवत् । न हि प्रत्येकवृक्षापेक्षया वनमतिरिक्तः पदार्थः । प्रत्येकं वृक्षान् पश्यति । समनन्तरं सर्वमाहत्य स्मृत्वा वनमिति वदति । न चेदं स्मरणम्, 'वनं पश्यामि' इत्येवानुव्यवसायदर्शनात् । एवञ्च अनुमितिः शाब्दबोधश्च विकल्परूपावेवेति, तयोरनुभवत्वं नास्ति, तदेव परोक्षमित्युच्यते ॥

I 

614 

इति **न** = इत्येतदपि न युक्तम् । कुतः ? **प्रागनिर्धारितांशज्ञानस्य** = पूर्वमननुभूतस्य नूतनस्य विषयस्य शब्दानुमानयोर्भानस्य स्पष्टमनन्तरमनुभवात् । स्मृतिस्तु नियमेन पूर्वानुभूतानधिकविषया । धूमात् जायमानं पर्वते वह्निज्ञानं तु, न पूर्वानुभूतविषयकम्, एवम् ' नद्यास्तीरे फलानि सन्ति' इति वाक्येन जायमानं ज्ञानं न हि पूर्वानुभूतवस्तुविषयकम्, तावद्वस्तुविषयकज्ञानस्याधिकविशिष्टविषयकत्वात् । अत उभयमिदमनुभवरूपमेव, न स्मृतिरूपम् ॥ 

**परिहितहरितस्तु** = जैनास्तु **एतत्** = परोक्षं ज्ञानम् **अस्पष्टम्** = अस्पष्टरूपम्, प्रत्यक्षं तु स्पष्टमिति विभागम् आहुः । प्रत्यक्षत्वपरोक्षत्वविभागस्य शब्दान्तरमिदम्, न नूतनं किञ्चिदुक्तमेतेनेति भावः । बौद्धास्त्वाहुः - प्रत्यक्षं परोक्षं चेति विषयद्वैविध्यात् ज्ञानमपि द्विविधमेव । प्रत्यक्षेऽपि निर्विकल्पकं स्वलक्षणज्ञानपदवाच्यमेव प्रमाणम् । इतरत् सर्वं सविकल्पकं न प्रमाणम् । किमुत परोक्षज्ञानप्रामाण्ये वक्तव्यमिति वदन्ति । वैदिकास्तु – करणाधीनं प्रत्यक्षत्वं परोक्षत्वं च न विषयाधीनम् । अन्यथा शाब्दानुमित्योः स्मृत्यविशेषप्रसङ्गः । न चेष्टापत्तिः, शाब्दानुमितिभ्यां प्रवृत्तस्य विषयलाभेन सफलप्रवृत्तिजनकत्वात् । स्मृतेरतथात्वात् । पूर्वदृष्टं स्मरन् हि वदति 'पूर्वं तु तत्र दृष्टम्, इदानीमस्ति नवेति न जानामि' इति । नैवं शाब्दानुमितिस्थले कश्चिद्वदति । कदाचिद्विसंवादस्तु प्रत्यक्षेऽपि समानः । इष्टापत्तौ तु सर्वव्यवहारोच्छेदप्रसङ्गः । श्रुतिर्हि भगवती शब्दरूपा प्रत्यक्षादपि प्रमाणतमा वैदिकानाम् । अतः शाब्दस्याननुभवरूपत्वं सर्वथा दुर्वचम् । अतः प्रत्यक्षम्, अनुमितिः, शाब्दश्चेति त्रयमप्यनुभवरूपमेव । अनुभवो द्विविधः - प्रत्यक्षः परोक्षश्चेति । परोक्षश्च अनुमितिः शाब्दश्चेति द्विविधः । इन्द्रियं प्रत्यक्षकरणम् । व्याप्तिज्ञानं शक्तिग्रहश्च परोक्षकरणे । एवं परोक्षापरोक्षज्ञानकरणयोः व्यवस्थितत्त्वादेव शाब्दापरोक्षवादोऽ वैज्ञानिक आग्रहमूलकश्चेति तत्प्रकरणे (जीव. 46) विस्तरेण परीक्षितम् ॥ 

जैनोक्तः स्पष्टत्वास्पष्टत्वविभागोऽपि न क्षोदक्षमः । किं नाम स्पष्टत्वम्? किं वाऽस्पष्टत्वमिति विविच्य वक्तव्यम् । किं वा प्रमात्वशङ्कास्पदत्वमस्पष्टत्वम्, तदभावः स्पष्टत्वम्? उत वस्तुविषयकत्वं स्पष्टत्वम्? वस्त्वविषयकत्वमस्पष्टत्वम्, अथवा विषयजन्यत्वं स्पष्टत्वम्? विषयाजन्यत्वमस्पष्टत्वम्, यद्वा संवादसौलभ्यं स्पष्टत्वम् संवाददौर्लभ्यमस्पष्टत्वम् ? अन्यद्वा यत्किञ्चित् । नाद्यः, प्रत्यक्षेऽपि तस्य समानत्वात् । न द्वितीयः, इदं हि भ्रमप्रमापर्यायरूपम् । ततश्च आद्य पक्ष इव प्रत्यक्षाविशेष एव । भ्रमो ह्यपरोक्षः, रज्जौ सर्पभ्रमदर्शनात् । न तृतीयः, विषयजन्यस्यापि प्रत्यक्षस्यान्यथासिद्धिदर्शनात् । न हि भ्रमो विषयाजन्यः, सविषयतयैवानुभवात् । नापि चतुर्थः, अतीन्द्रियवस्तुसाधनस्यैवासंभवापत्तेः । अन्तत आगमजन्यज्ञानस्य न हि संवादापेक्षा मतद्वयेऽपि । अतः प्रत्यक्षं सर्वं स्पष्टमिति वा परोक्षं सर्वं अस्पष्टमिति वा न शपथयितुं शक्यम् । अत एव प्रकारान्तराभावात् पञ्चमोऽपि निरस्तः । समनन्तरश्लोके चेदं पुनः स्पष्टीक्रियते ॥ ६८ ॥
</details>
