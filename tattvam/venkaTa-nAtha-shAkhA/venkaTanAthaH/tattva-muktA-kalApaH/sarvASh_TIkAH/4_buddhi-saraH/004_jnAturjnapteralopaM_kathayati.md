+++
title = "004 ज्ञातुर्ज्ञप्तेरलोपं कथयति"

+++
<details><summary>मूलम्</summary>

ज्ञातुर्ज्ञप्तेरलोपं कथयति निगमः स्मर्यते चैवमेषा तस्मादेकत्वसिद्धौ प्रसरणभिदया तद्भिदैकत्र पुंसि ।  
योग्यादृष्टेरभावान्न च भवति सुषुप्त्याद्यवस्थासु बाधस्तत्तद्वस्तुप्रकाशक्षणविरहवती न प्रकाशेत बुद्धिः ॥ ४ ॥
</details>

<details><summary>वरदार्य-सर्वाङ्कषा - ४</summary>

एवं ज्ञानस्य स्वयंप्रकाशत्वम्, तद्विरुद्धपक्षांश्च परीक्ष्य तस्य नित्यत्वमाह - ज्ञातुरित्यादिना । अत्र साध्यमानं नित्यत्वमनूद्य पूर्वं (जीव. 4) विचारः कृतः । **निगमः** = श्रुतिः **ज्ञातुः** = धर्मिण आत्मनः **ज्ञप्तेः** = ज्ञानस्य धर्मस्य **अलोपम्** =नाशाभावम् **कथयति** = कण्ठत एव वक्ति । **एषा** = बुद्धिः **एवम्** = नित्यतयैव स्मर्यते **च** = पुराणादिषु कथ्यते च । 'न हि विज्ञातुर्विज्ञातेर्विपरिलोपो विद्यतेऽविनाशित्वात्' (बृ.6-4-37) इति श्रुतिः । ' यथा न क्रियते ज्योत्स्ना मलप्रक्षालणान्मणेः । दोषप्रहाणान्न ज्ञानमात्मनः क्रियते तथा ॥ यथोदपानकरणात् क्रियते न जलाम्बरम् । सदेव नीयते व्यक्तिमसतस्संभवः कुतः ॥ तथा हेयगुणध्वंसादवबोधादयो गुणाः । प्रकाश्यन्ते न जन्यन्ते नित्या एवात्मनो हि ते ॥' (वि.धर्मो. 104-55,56,57) इति स्मृतिः । श्रुतिव्यतिरिक्तमार्षवचनं सर्वं स्मृतिरित्युच्यते वैदिकैः । एतद्दृष्ट्यैव श्रुतिः प्रत्यक्षपदेनोच्यते कुत्रचित् । एवं ज्ञानस्य नित्यत्वादेवैकत्वमप्यर्थात्सिद्ध्यति । एकैनैव निर्वाहे नित्यज्ञानद्वयाङ्गीकारस्य व्यर्थत्वात्, अननुभवाच्च । तर्हि प्रत्यक्षादिप्रभेद एकस्य कथमित्यत्र - तस्मादित्यादि । **तस्मात्** = नित्यत्वात् **एकत्वसिद्धौ** = ज्ञानस्यैकत्वसिद्धौ च एकत्र **पुंसि** = एकस्मिन्नैव **पुरुषे** = चेतने **प्रसरणभिदया** = प्रसरण - प्रक्रियाभेदात् **तद्भिदा** = ज्ञानभेदः प्रत्यक्षस्मृत्यादिरूपेण । आत्मनो धर्मभूतं हि ज्ञानं प्रदीपप्रभावत् स्वतः प्रसरणस्वभावमपि संसारदशायां करणद्वारैव प्रसरति । तत्रेन्द्रियद्वारा प्रसरणे प्रत्यक्षमिति, व्याप्त्यादिद्वारा प्रसरणे स्मृतिरिति च भेदव्यवहारः । युगपद्ज्ञानद्वयानुत्पत्त्या सांकर्यादीनां नावसरः । अधिकमुपरि भविष्यति ॥ 

ननु 'सुषुप्तिसमये न किञ्चिदहमज्ञासिषम्' इति सुप्तोत्थितस्यानुभवात् सुषुप्तौ ज्ञाननाशात् कथं तस्य नित्यत्वम्? तदानीमपि ज्ञानसत्त्वे सुषुप्तेरेवाप्रसङ्गादित्यत्राह - योग्येत्यादि । **सुषुप्त्याद्यवस्थासु** = सुषुप्तिमूर्छाद्यवस्थासु **योग्यादृष्टेः** = **अदृष्टिः** = अनुपलब्धिः । अभावप्रत्यक्षसहकारिभूतायाः योग्यानुपलब्धेः 

**योग्यादृष्टेः=अदृष्टिः** =अनुपलब्धिः॥ **अभावात्** = विरहात् **बाधः** = ज्ञानाभावः न च **भवति** = न हि सिद्ध्यति अथवा नैव भवति । अभावप्रत्यक्षं प्रति अनुपलब्धिः स्वतन्त्रं करणमिति कुमारिलः । इन्द्रियमेव करणम्, अनुपलब्धिः सहकारिकारणमिति नैय्यायिकाः । सिद्धान्ते तु अतिरिक्ताभावस्यानङ्गीकारादेव करणप्रश्नोऽपि यद्यपि नोदेति । अथापि लोके 'नास्ति' इति व्यवहारदर्शनात्, तंत्र तत्तदनुपलब्धेरेव कारणत्वात्, अनुपलब्धिर्न निराक्रियते । अन्धकारे 'धटो नास्ति' इति व्यवहाराभावात् योग्यवस्तुप्रतियोगिकानुपलब्धिसहकृतमिन्द्रियमेवाभावव्यवहारकारणं 

तु 

230. 

521 

[ ज्ञानस्य नानात्वम् ] 

उत्पत्त्यादेरभावान्न यदि दृशि भिदा, नो, दशाभेददृष्टेः 

दृष्टादृष्टव्यवस्था व चिदिह पुरुषे बुद्ध्यवस्थाभिरेव । 



वाच्यम् । प्रतियोगिनो योग्यत्वं च 'यदि स्यादुपलभ्येत' इत्यापादनार्हत्वम् । अन्धकारे 'यदि स्यात्, तर्ह्यपलभ्येत' इत्यापादनस्य कर्तुमशक्यत्वात्, न घटाभावप्रत्यक्षस्य संभवः । आलोके तथा कर्तुं शक्यत्वात् घटाभावप्रतीतिं प्रति घटानुपलब्धिरेव कारणम् । एवञ्च सुषुप्तौ तथाऽऽपादनप्रसक्तेरभावात्, न ज्ञानाभावसिद्ध्यति । अनन्तरकाले तु अस्मरणात् ज्ञानाभावमनुमाय ' न किञ्चिदहमज्ञासिषम्' इति व्यवहरति । विषयप्रकाशं प्रति हि इन्द्रियार्थसंयोगादिः कारणम् । सर्वेषामपीन्द्रियाणां सुषुप्तावुपरमात्, नापादयितुं शक्येत । अतः सुषुप्तिकालिकज्ञानाभावानुमानमपि, सुषुप्त्यनन्तरकालिकमेव । तर्हि तदा ज्ञानसत्त्वे वा किं प्रमाणम् ? इति चेत्, ज्ञाननित्यत्वप्रतिपादकश्रुतिरेव । अधिकं समनन्तरमेव स्पष्टीभविष्यति ॥ 

सर्वेन्द्रियाणामपि सुषुप्तावुपरमात्, तदा ज्ञानप्रसक्तेरेवाभावात् ज्ञानाभावानुभवोऽपि न भवति । अभावज्ञानं प्रति हि प्रतियोगिज्ञानमावश्यकम् । प्रतियोगिज्ञाने जाते, सुषुप्तिः कथम्? असंबोधावस्थाया एव सुषुप्तिरूपत्वात् । ज्ञानस्य नित्यत्वस्य श्रुतिसिद्धत्वात् ज्ञानाभावस्तु न वक्तुं शक्यते । ननु श्रुतिरप्यनुभवविरुद्धं न ब्रूयात् । अन्यथा 'आदित्यो यूपः' इति वाक्यमपि यथाश्रुतार्थकं स्यात् । अतः श्रुतिरेवान्यथा नेया । अतश्च ज्ञानस्वप्रकाशत्वं वा त्याज्यम्, तन्नित्यत्वम् वा त्याज्यम् इत्युभयतः पाशा रज्जुरित्यत्राह - तत्तदित्यादि । तत्तद्वस्तुप्रकाशक्षणविरहवती - क्षण इति कालपर्यायः । तथा च धर्मभूतज्ञानेन प्रकाश्यानां वस्तूनां प्रकाशकालव्यतिरिक्तकालवर्तिनी **बुद्धिः** = धर्मभूतं ज्ञानम् न **प्रकाशेत** = स्वतोऽपि न प्रकाशेत; सुषुप्तिकालस्य विषयप्रकाशाभावकालत्वात् । विषयप्रकाशनवेलायामेव तस्य स्वप्रकाशत्वम् । एवञ्च श्रुत्या तन्नित्यत्वोक्त्या, विषयप्रकाशकाल एव तस्य स्वप्रकाशत्वात्, सुषुप्तावप्रकाशमात्रान्न तदभावस्सिद्ध्यति । विद्यमानत्वाप्रकाशत्वयोरन्धकारे घटादावनुभवसिद्धत्वात्, धर्मभूतज्ञानेऽपि विद्यमानत्वाप्रकाशत्वयोर्न विरोध इति भावः ॥ 

ननु घटादेर्जडत्वात्, ज्ञानेनैव तेषां प्रकाशः, ज्ञानाभावे च अप्रकाशश्चोपपद्यते । ज्ञानस्य तु स्वयंप्रकाशत्वात्कथं विद्यमानत्वेऽप्यप्रकाशो युज्येत ? न च ' यत्त्वनुभूतेः स्वयंप्रकाशत्वमुक्तम्, तत्तु विषयप्रकाशनवेलायामेव ' इति श्रीमद्भाष्येऽभिहितत्वात् कथं प्रश्न इति वाच्यम्, कथं तन्निर्वाह्यमित्येव विचारात् । ‘न च निर्विषया काचित्संविदस्ति, अनुपलब्धेः' इत्यपि तत्रैवाभिधानात्, सुषुप्तौ सा केन रूपेणावतिष्ठते इति जिज्ञासाया अवश्यं समाधेयत्वादिति चेत्; अत्रानन्ददायिन्यां श्रीनरसिंहराजाचार्याः - 'सत्यम् । बाह्यवस्त्वविषयकत्वादसत्कल्पं तदा । आत्मा त्वस्त्येव तस्य विषयः । अन्यथा सुप्तोत्थितस्य 'सुखमहमस्वाप्सम्” इति प्रतिसन्धानं कथम् ? सन्धानापेक्षत्वात् प्रतिसन्धानस्य । आत्मनो ज्ञानविषयत्वं तु सिद्धान्तसंमतमेव । अतो न काप्यनुपपत्तिः ॥ ४ ॥
</details>
