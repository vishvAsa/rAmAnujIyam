+++
title = "091 आचष्टे प्रत्ययश्च"

+++
<details><summary>मूलम्</summary>

आचष्टे प्रत्ययश्च प्रकृतिरपि मिथः श्लिष्टमित्यभ्युपेतं स्पष्टं दण्ड्यादिशब्देष्वपि तदितरथा धीविरोधप्रसङ्गात् ।  
अन्योन्यस्मारितार्थान्वितमभिदधति स्वार्थमेवं पदानि स्यान्नातश्चक्रकादिर्न च पुनरभिधा नापि वाक्यस्य भेदः ॥ ९१ ॥
</details>

<details><summary>वरदार्य-सर्वाङ्कषा - ९१</summary>

शाब्दबोधप्रक्रियायां पक्षद्वयं वर्तते, एकः अन्विताभिधानवादः, अपरः अभिहितान्वयवादः । आद्यः प्राभाकराणाम्, तदनुयायिनां वेदान्तिनां च । द्वितीयो नैयायिकानाम्, तदनुयायिनां भाट्टानां च । आद्यं पक्षं वर्णयति - आचष्ट इत्यादिना । प्रकृतिरपि, प्रत्ययश्च मिथः **श्लिष्टम्** = परस्परम् अन्वितम् 



640 

अन्योन्यस्मारितार्थान्वितमभिदधति स्वार्थमेवं पदानि 

स्यान्नातश्चक्रकादिः, न च पुनरभिधा; नापि वाक्यस्य भेदः ॥91॥ 

अर्थम् **आचष्टे** =अभिदधाति इत्यभ्युपेतम्, प्रायस्सिद्धान्ते, वैदिकप्राभाकरानुकरणस्यानेकविषयेषु दर्शनात् । **तत्** = तदेतदन्विताभिधानम् दण्ड्यादिशब्देष्वपि स्पष्टम् । **इतरथा** = एवमनङ्गीकारे **धीविरोधप्रसङ्गात्** = अनुभवविरोधप्रसङ्गात् । एवं पदानि सर्वाणि **अन्योन्यस्मारितार्थान्वितम्** = अन्योन्यं स्मारिताः ये अर्थाः, तदन्वितम् स्वार्थम् **अभिदधति** = वदन्ति । अतः - एवमङ्गीकारात् चक्रकादिः **न** = न स्यात् । न नच **पुनरभिधा** = पौनरुक्त्यम् अपि न, वाक्यस्य भेदोऽपि **न** = वाक्यभेददोषोऽपि न ॥ 

अत्रैवं शिरश्शूलः परीक्षकाणाम् – 'भूतले घटः' इति वाक्यात् बोधः कथं भवतीति । भूतलपदस्य भूतलमर्थः । सप्तम्या अधिकरणत्वमर्थः । अधिकरणत्वस्य प्रकृत्यर्थे आधेयतासंबन्धेन अन्वयो वाच्यः । सा चाधेयता केनोच्यते? तद्वाचकाभावात् । एवमधिकरणताया निरूपकत्वसंबन्धेन घटेऽन्वयो वाच्यः । निरूपकत्वं केनोच्यते? इति । समभिव्याहाररूपाकांक्षावशात्तयोर्भानमिति नैयायिकाः । पदैरभिधानानन्तरमेवौचित्यादिवशात् अन्वयभानमिति कथनात् अस्य 'अभिहितान्वयवादः' इति नाम । पदजन्यपदार्थोपस्थितिमन्तरा शाब्दबोधे पदार्थभानासंभवात्, भूतलपदेनैव अन्वयोऽप्युच्यत इति प्राभाकराः । सप्तम्यर्थाधिकरणत्वान्वितभूतलमेव भूतलपदस्यार्थः । एवं प्रकृत्यर्थभूतलान्वितम् अधिकरणत्वमेव सप्तम्यर्थः । एवं परस्परमन्विता एवार्थाः तत्तत्पदैरभिधीयन्त इति कथनात् अस्य 'अन्विताभिधानवादः' इति नाम ॥ 

I 

'द्वारं पिधेहि' इति वक्तव्ये, त्वरादिकारणैः 'द्वारम्' इत्येतावन्मात्रोक्तावपि इङ्गितप्रकरणादिवशात् द्वारकर्मपिधानान्वयबोधो जायते लोके । अत्र पिधानरूपस्यार्थस्य वाचकशब्दाश्रवणेऽपि कथं तावद्विषयकशाब्दबोधो जायते? इति प्रश्ने पण्डितानां विवादो वर्तते । शब्दादनुपस्थितोऽप्यर्थ शाब्दबोधविषयो भवति । 'घटेन जलमाहर’ इत्युक्ते हि ‘अच्छिद्रेन घटेन जलमाहर' इति बोधदर्शनेन, अच्छिद्रत्ववाचकपदाभावेऽपि अर्थोपस्थितेस्सर्वैरप्यवश्यमङ्गीकार्यत्वेन, अर्थाध्याहार एव युक्तः । ' द्वारम्' इति पदश्रवणसमनन्तरक्षण एवं, ‘पिधेहि’पदाध्याहारव्यवधानमन्तरा द्वारकर्मकपिधानक्रियान्वयबोधदर्शनात् अर्थाध्याहार एव युक्त इति अर्थाध्याहारवादिनः प्राभाकराः ॥ 

इदमत्र चिन्तनीयम् - अर्थाध्याहार इत्यस्य कोऽर्थः ? उक्तमेव किल, 'घटेन जलमाहर' इत्युक्ते अच्छिद्ररूपं विशेषणमर्थाल्लभ्यत इति शब्दादनुपस्थितोऽप्यर्थः शाब्दबोधे विषयीभवेत् । तद्वत् ' द्वारम् ' इत्युक्ते वक्तुरिच्छानुरोधेन 'पिधान' रूपोऽर्थः उपस्थितो भवेच्छब्दं विनैवेतिइति चेत्, बालिशानामयं वादः। घटपदं हि घटत्वावच्छिन्नवाचकम् । घटविशेषनिर्णयस्तु प्रकरणादिवशात् । नीलत्वपीतत्वादिकं वा, अल्पत्वमहत्त्वादिकं वा, सच्छिद्रत्वाच्छिद्रत्वादिकं वा विशेषधर्माः । 'निर्विशेषं न सामान्यम्' इति न्यायेन, सामान्यस्य यावद्विशेषरूपत्वात्, घटविशेषास्सर्वेऽपि घटत्वावच्छिन्ना एवेति सच्छिद्रघटोऽपि घटपदस्यैव शक्यार्थः, अच्छिद्रघटोऽपि तथैव । प्रत्यक्षं विशेषद्वारा सामान्यग्राहि, शब्दानुमाने तु सामान्यद्वारा विशेष- 

641 



ग्राहके इत्यसकृत्प्रदर्शितम् । अतो घटपदं घटत्वावच्छिन्नं सर्वं बोधयति । एवं सामान्यवाचिनश्शब्दस्य विशेषपर्यवसानं तु, तात्पर्यादिवशात् । काञ्चीस्थितेन पुरुषेण 'घटमानय' इत्युक्ते, तत्र सन्निहितः कश्चन घटविशेष एव घटपदस्यार्थः, न तु काशीस्थो घटः इति सर्वोऽपि निश्चिनोति । तावता काशीस्थघटो वा, कञ्चीस्थघटो वा न घटपदशक्यार्थः इति नार्थः, यतः शब्दानुमाने सामान्यविषये, प्रत्यक्षं तु विशेषविषयम्। अथापि अनुमाने पक्षधर्मताज्ञानाद्विशेषपर्यवसानम्, शाब्दे तु तात्पर्यादिवशाद्विशेषपर्यवसान मित्यादिकमसकृदुक्तम् । एवञ्चाच्छिद्रघटोऽपि घटपदस्यार्थः । तत्राच्छिद्रत्वादिरर्थः औचित्यादेव भासते, न त्वध्याहार्यः ॥ 

'द्वारम्' इत्यादौ नास्य न्यायस्य लेशगन्धोऽपि । अतोऽत्र पिधानक्रियाया उपस्थापकं प्रमाणं किमिति वक्तव्यम् । न प्रत्यक्षम् । तत्र बाह्यं त्विन्द्रियं नात्र पिधानक्रियोपस्थापकम् । नापि मनः, मनसो बाह्येऽर्थे प्रवृत्तेरसंभवात् । नापि स्मृतिः, पूर्वानुभवाभावात् । नाप्यनुमानम्, अनुमानोपस्थापितस्य पिधानस्य शब्देनोपस्थापितस्य द्वारकर्मत्वस्य च संबन्धोपस्थापकप्रमाणाभावात् । न चेतरान्वितस्वार्थस्यैव शब्दार्थत्वात्, पिधानान्वितकर्मत्वमेव द्वितीयार्थ इति शक्यशङ्कम्, ‘घटमानय' इत्यत्र तथा भवता वर्णनऽपि 'पिधेहि' पदाभावेन तथा वर्णयितुमशक्यत्वात्, अन्वयभानं कथमित्येव विचार्यमाणत्वाच्च । पिधानवत् उद्घाटनस्यापि समयविशेषे भानावश्यकत्वेन पिधानान्वयनियमाभावात् । नापि तात्पर्यादिकमर्थोपस्थापकम्, तात्पर्यस्योपस्थितेष्वर्थेष्वन्यतरनिर्णयादिमात्रार्थकत्वेनापूर्वार्थोपस्थापकत्वासंभवात् । नाप्यर्थापत्तिः, पूर्वोक्तरीत्योद्घाटनस्यापि समये आवश्यकत्वे निर्णायकाभावेन तात्पर्यमेव शरणीकरणीयम् । अतः शब्दाध्याहार एव गतिः । पदजन्यपदार्थोपस्थितेरेव शाब्दबोधकारणत्वात् । न च द्वारकर्मत्वस्य पदादुपस्थितिः, पिधानस्य तु तात्पर्यवशादुपस्थितिरिति भवत्विति वाच्यम्, विशिष्टबोधे कारणाभावस्योक्तत्वात् । अतः पदाध्याहारमन्तरा जातस्य बोधस्य शाब्दत्वासंभवात्, शाब्दत्वानुमितित्वादेः नरसिंहावतारप्रसङ्गात्पदाध्याहार एव साधीयान् । अन्यथा प्रत्यक्षेणोपस्थितानां बहूनामप्यर्थानां शाब्दबोधे प्रवेशापत्त्या वक्तृश्रोत्रोः केशाकेशिप्रसङ्गः । अतः पदाध्याहार आवश्यकः । न च पदाध्यारेऽपीदं समानम्, आकाङ्क्षाया एव व्यवस्थापकत्वात् । तात्पर्यज्ञानस्य पूरकत्वात् । अतः बोधस्य शाब्दत्वात्पदा - ध्याहार एव न्याय इति पदाध्याहारवादिनो न्यायनयज्ञाः ॥ 

ननु भोः पदजन्यपदार्थोपस्थितिरेव शाब्दबोधं प्रति कारणमित्युक्तत्वात्पदाध्याहारं समर्थयसि । संबन्धांशे पदशक्तिर्नास्तीति च वक्षि । किमिदं स्ववचनविरोधमपि न जानाति भवान्? 

नमो वैदिकविद्वद्भ्यः, न क्षेत्रं भवतामिदम् । चर्चादूरा पद्धतिस्तु वैदिकी वर्तते हि वः ॥ परश्शतपरिक्षोदात् परस्तादपि वादिभिः । व्यवहारे न्यायनयस्त्वङ्गीकार्यः परीक्षकैः ॥ बौद्धैरवैदिकैर्धाष्ट्यात् गौतमीयो नयो बत! खण्डितो, नैव युक्तं तत् वैदिकानां विनाग्रहात् ॥ शास्त्राणामस्ति मर्यादा लङ्घनात्तस्य पण्डितैः । जातो वृथा कलिरिति समये तत्प्रदर्श्यते ॥ 

'पदजन्यपदार्थोपस्थितिः' इति ह्युक्तम् । अन्वयस्तु न पदार्थः । अत एव न वाक्यार्थः, किन्तु संसर्गमर्यादापदवाच्यसमभिव्याहारविशेषेणैव लभ्यः । संबन्धः खलु नियमेन पदार्थान्तरसापेक्षः नैकरूपः । अत एवाननुगतः । नाप्यनुगतो धर्मोऽपि तेषां वक्तुं शक्यः । शाब्दे संबन्धस्तु नैकरूपः कुत्रापि वक्तुं शक्यः । 



642 

[ अभिहितान्वयवादविमर्शः ] 

315. स्वार्थे शब्दः, स चासावपि मिलितमतौ व्यापृतावित्यनेकाः 

कल्प्यास्ते शक्तयः स्युः; कथमपि न भवेत् तादृशी शक्तिरेका । 

विशिष्य समभिव्याहृतपदानामनेकरूपत्वेन तावत्स्वननुगतासु अनुगतशक्तेर्वक्तुमशक्यत्वेनान्वयांशे शक्तिः क्लिष्टैव । एकत्रानयनान्वितं कर्मत्वं द्वितीयाया अर्थश्चेत्, अपरत्र नयनान्वितम्, अपरत्र नाशनान्वितम्, अपरत्र च दर्शनान्वितमित्यादिरूपत्वादनन्ताननुगतशक्त्यङ्गीकारासंभवात् । पदार्थानामनेकधाभानम्, पौनरुक्त्यमित्यादयोऽपि दोषाः । न चेतरत्वेन सामान्येनानुगमसंभवान्न गौरवमिति वाच्यम्, तेन रूपेण पदार्थभानस्य शाब्दबोधे कुत्राप्यननुभवात् । अत एव प्रथमं क्रियान्वितस्वार्थबोधकत्ववादः, इतरान्वितस्वार्थबोधकत्ववादः ततः अन्वितस्वार्थबोधकत्ववादः इत्यव्यवस्था संजाता तेषाम् । शब्दस्तु यावान् प्रयुज्यते, तावानेव शाब्दबोधः स्यात्, अतिरिक्तस्तु आर्थिको मानस एव बोधः । करणानुगुणा हि मतिर्भवेत् । अत एव किल 'सर्वं वाक्यं सावधारणम्' इति न्यायः, पुनस्तत्र 'असति बाधके' इत्यपवादयोजनमित्यादिकोलाहलाश्शाब्दे अनिवार्यास्संवृत्ताः । एतत्सर्वस्यैव हि फलं सर्वत्र शब्दानामनन्तमपारं च वर्धनमद्यापि न विश्रान्तम् ॥ 

नन्वेवं सत्याचार्यैरन्विताभिधानवाद एव कथं समर्थ्यत इति चेत्, उक्तमत्रोत्तरं ख्यातिवादावसरे । अत एव ‘अभिहितान्वयपक्षेऽपि नास्माकं काचित् क्षतिः' इति स्पष्टमनुपदमुच्यते ( श्लो. 93 ) । अधिकं तत्रैव द्रष्टव्यम् ॥ 

हन्तैवं पण्डितैस्सार्धसहस्रैः किल वत्सरैः । कालो नीतो वृथा हन्त ! तर्कमात्रपरायणैः ॥ श्रीमद्भिरेभिराचार्यैर्हयग्रीवप्रसादतः । बहुधाऽकारि यत्नस्तु प्रमेयानां विशुद्धये ॥ 

'सर्वं साधयितुं शक्ताः यत्किञ्चिदपि मेधया । प्रमाणोल्लङ्घिनो नैव वय' मित्युदघोषि तैः ॥ अथापि वर्धतेऽद्यापि कलिस्तस्यैव वैभवात् । उपर्युपरि चर्चा तु मास्त्वस्मान् रक्षताद्धरिः ॥ 

वस्तुतस्तु – 'अग्निहोत्रं जुहुयात् स्वर्गकामः' इति स्वर्गार्थमग्निहोत्रं विधीयत इति वैदिकाः । मध्यमकालिकबौद्धास्तु, तेन वाक्येन स्वर्गस्य यागस्य च साध्यसाधनभावः कथं सिद्धयेदित्याक्षेपे, 'क्षुन्निवृत्तिकाम ओदनं पचेत्' इत्युक्ते ओदनं क्षुन्निवृत्तिसाधनम्, तत्कामनावत्पुरुषकृतत्वात्, इत्यनुमानेन सिद्ध्यतीति नैयायिकाः । एवं सति वेदस्यानुमानापेक्षत्वेऽनपेक्षप्रमाणत्वमपगच्छेदिति भीत्या, जरन्मीमांसकास्तस्यापि वेदमूलत्वसाधनार्थं शब्दादनुपस्थितस्यापि स्वर्गसाधनत्वस्य शाब्दबोधविषयत्वसाधने व्यग्रा अभूवन् । परं तु वेदस्य शब्दरूपत्वेन तद्बोधे शक्तिग्रहापेक्षायाः. शक्तिग्रहस्य च व्यवहाराधीनतायाश्चानिवार्यत्वेन, प्रामाण्ये परमुखनिरीक्षणाभावाङ्गीकारमात्रेणेष्टार्थसिद्धेः, न कश्चिद्दोष इति न भीतेरवकाशः ॥ ९१ ॥
</details>
