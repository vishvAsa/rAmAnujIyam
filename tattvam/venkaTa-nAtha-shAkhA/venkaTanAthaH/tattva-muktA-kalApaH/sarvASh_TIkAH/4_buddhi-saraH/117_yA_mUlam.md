+++
title = "117 या मूलम्"

+++
<details><summary>मूलम्</summary>

या मूलं त्वष्टकादेरियमपि मनुजैः क्वाप्यधीता श्रुतित्वात् सा चेन्नित्यानुमेया प्रसजति न कथं तादृशाध्यक्षकॢप्तिः ।  
सर्वस्मिन् पूर्वपूर्वस्मृतिरपि निगमोपज्ञमित्याचरिष्णौ नित्यादृश्ये च मूले नियतमिह भवेदन्धसन्ताननीतिः ॥ ११७ ॥
</details>

<details><summary>वरदार्य-सर्वाङ्कषा - ११७</summary>

340. 

671 

[ नित्यानुमेयो वेदः कश्चिन्नास्ति ] 

या मूलं त्वष्टकादेरियमपि मनुजैः क्वाप्यधीता श्रुतित्वात् 

सा चेन्नित्यानुमेया, प्रसजति न कथं तादृशाध्यक्षक्लृप्तिः । सर्वस्मिन् पूर्वपूर्वस्मृतिरपि निगमोपज्ञमित्याचरिष्णौ 

नित्यादृश्ये च मूले नियतमिह भवेदन्धसन्ताननीतिः ॥117॥ 

I 



वेदेषु केचन भागा नित्यानुमेया इति वदतः प्राभाकरस्य पक्षं विमृशति - या मूलमित्यादि । अष्टकाश्राद्धं वैदिकैराचर्यते । तस्या मूलभूता श्रुतिस्तु न दृश्यते । वैदिकानां सर्वाण्यपि कर्माणि वेदमूलानीति विश्वासः । अतोऽत्र प्रत्यक्षश्रुतेरभावेऽपि शिष्टाचारात् मूलभूता श्रुतिरनुमेयेति सिद्धान्तितम् । किं सा श्रुतिः यदा कदाचित् येन केनचिदधीता स्याद्वा न वा ? प्रथमपक्षे, तस्याः श्रुतेरिदानीमदर्शनेऽपि कदाचित्पूर्वमध्ययनपरंपरायामासीदिति एकः पक्षः । प्राभाकरास्तु स वेदः कदाप्यधीयमानो न, किन्तु नित्यमेवानुमेयस्स वेद इत्याहुः । इमं पक्षं निराकरोति **अष्टकादेः** = **अष्टकाश्राद्धादेः** = अष्टकाश्राद्धाचरणस्य या तु श्रुतिः मूलम्, **इयमपि** = इयं श्रुतिरपि **क्वापि** = कदाचित् कुत्रचित् **अधीता** = अधीतैव, श्रुतित्वात् इदानीन्तनश्रुतिवत् इत्यनुमानेन तादृशश्रुतेस्सिद्धिः । सा श्रुतिः नित्यानुमेया चेत्, **तादृशाध्यक्षक्लृप्तिः** = नित्यानुमेयप्रत्यक्षकल्पनम् **प्रसजति** =अनुमेयं भवेत् । नित्यानुमेयत्वप्रत्यक्षत्वयोर्यथा विरोधः, तद्वदेव नित्यानुमेयत्वश्रुतित्वयोरपि विरोध एव । 'श्रूयते ' इति खलु श्रुतिः । श्रूयत इति श्रोत्रेन्द्रियजन्यं प्रत्यक्षमुच्यते । नित्यानुमेयत्वे कथं **श्रुतित्वम्** = श्रूयमाणत्वं स्यात् ? 

ननु यथेदानीमष्टकानुष्ठातारः स्मृतिं दृष्ट्वैव तामनुतिष्ठन्ति, तथैव पूर्वपूर्वानुष्ठातारोऽपि स्मृति दृष्ट्वैव तदन्वतिष्ठन्निति कुतो न स्यात् ? एवञ्च तेषां कालेऽपि प्रत्यक्षवेदस्यादर्शनात् तन्मूलभूतवेदः सदैवानुमेयोऽभूदिति नित्यानुमेयत्वं वेदस्येति शङ्कते – सर्वस्मिन्नित्यादि । सर्वस्मिन् अपि **आचरिष्णौ** = इदानीं यथा अष्टकानुष्ठातारः स्मृतिं दृष्ट्वैव तामाचरन्ति तथैव पूर्वपूर्वमपि 'इयं स्मृतिर्वेदमूला स्यात् ' इति भावनयैव पूर्वपूर्वस्मृतिरपि - अष्टकास्मृतिरपि निगमोपज्ञमिति आचरिष्णौ सति मूलभूता श्रुतिः, तदाप्यनुमेयैवासीदिति तच्छ्रुतेर्नित्यानुमेयत्वमिति चेत्-एवम्, **मूले** = मूलवेदे नियतं नित्यादृश्ये च सति **इह** = अष्टकाश्राद्धे **अन्धसन्ताननीतिः** = अन्धपरंपरान्याय एव **भवेत्** = 'अन्धेनैव नीयमाना यथान्धाः ' (कठ.1-25, मुण्ड. 1-2-8 ) इति भवेत् । विवेकिनः एतत् कथमङ्गीकुर्युः ? ननु यूपसर्ववेष्टनविषयेऽद्यापि अयं न्यायो दृश्यत एवेति चेत्- 

वृथा चर्चेयमद्यत्वे ज्ञायतां समयो गतः । वेदो ज्ञानस्वरूपश्चेत् कथं वाऽऽपत्तिरीदृशी ॥ 

सर्वेऽप्येवं वदेयुश्चेत् व्यवस्था वा कथं भवेत् ? इति भीत्या शब्दरूपो वेदोऽभूत् समयान्तरे । स सर्वोऽपि गतः कालः विचारोऽद्य वृथैव नः । त्यक्त्वा दूरे विचारं तं गच्छामो धार्मिके पथि ॥ निर्णीय तपसा सत्यं ज्ञातुं कालोऽयमागतः । कुर्मः स्थाने विचारस्य तप एवाद्य नो वरम् ॥ ११७ ॥
</details>
