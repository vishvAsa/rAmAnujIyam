+++
title = "031 प्रत्यक्षादित्रयं च"

+++
<details><summary>मूलम्</summary>

प्रत्यक्षादित्रयं च स्मृतिरिति च मतिः श्रुत्यभीष्टा चतुर्धा प्रत्यक्षं त्वत्र साक्षात् प्रतिपदनुमितिर्व्याप्यतो व्यापके धीः ।  
शाब्दी वाचाऽर्थबुद्धिः स्मृतिरपि कथिता संस्क्रियामात्रजा सा येषामिष्टाऽन्यथाधीः पृथगभिदधिरे तैरिहान्येऽपि भेदाः ॥ ३१ ॥
</details>

<details><summary>वरदार्य-सर्वाङ्कषा - ३१</summary>

प्रसक्तं ख्यातिवादं समाप्य, प्रकृतं बुद्धिविचारमुपक्रमते - प्रत्यक्षादीति । **प्रत्यक्षादित्रयम्** = प्रत्यक्षानुमानागमाः त्रीणि च प्रसिद्धानि, तद्वत् वैदिकानां स्मृतिरिति च **मतिः** = प्रमारूपा बुद्धिः **चतुर्धा** = चतुर्विधा **श्रुत्यभीष्टा** = श्रुतिसंमता । 'स्मृतिः प्रत्यक्षमैतिह्यम् । अनुमानं चतुष्टयम्' इति श्रुतिः । **ऐतिह्यम्** = शब्दः । ननु स्मृत्युपक्रमो विभागः श्रुत्या प्रदर्शितः । आचार्यैस्तु प्रत्यक्षोपक्रमः प्रदर्श्यते । एतत्कस्य हेतोः ॥ 

बहुग्रन्थप्रसाध्योऽयं विषयोऽद्यतनस्थितौ । क्व तद्वैदिकविज्ञानम्, क्व चाद्यतना नराः ॥ 

स्वयं प्रमाणरूपास्ते ऋषयो धूतकल्मषाः । प्रमाणं परमात्मैव तेषां तत्र रतात्मनाम् ॥ तत् स्मृत्वा दयया किञ्चिद्ब्रूयुस्तेऽन्यदपि स्वयम् । स्मृतिरेव ततस्तेषां प्रमाणं प्रथमं मतम् ॥ प्रत्यक्षादीत्यादिकं तु लोकसिद्धमनूद्यते । अलमेतावदेवात्र प्रकृतं कथ्यतेऽधुना ॥ एतन्निष्कर्षः अग्रे तत्तत्प्रकरणे ( श्लो. 77, 127 ) द्रष्टव्यः ॥ 



क्रमशो लक्षणानि – प्रत्यक्षमित्यादि । इतरप्रमाणवैलक्षण्यं सर्वेतरमूलत्वञ्च 'तु' शब्देनोच्यते । साक्षात् प्रतिपत् । साक्षात्काररूपा संवित् प्रत्यक्षमित्युच्यते । सक्षात्काररूपा प्रमा प्रत्यक्षमित्यर्थः । ' अहमिदं साक्षात्करोमि' इत्यनुव्यवसायप्रयोजकसाक्षात्कारत्वरूपानुगतधर्मवत्त्वे सति प्रमात्वं प्रत्यक्षलक्षणम् । प्रथमदलमात्रोक्तौ भ्रमेऽतिव्याप्तिः । द्वितीयमात्रोक्तावनुमित्यादावतिव्याप्तिः । **व्याप्यतः** = व्याप्यस्य ज्ञानात् व्यापके **धीः** =व्यापकविषयकं ज्ञानम् अनुमितिः । अत्र व्याप्यज्ञानादिति वक्तव्ये व्याप्यतः इति कथनम्, व्याप्यस्य धूमादेरेव हेतुतया लोके प्रयोगात् । 'पर्वतो वह्निमान् धूमात्' इत्येव सर्वोऽपि वदति । धूम एव हेतुः । वस्तुदृष्ट्या धूमं प्रति वह्निः हेतुः । वह्निज्ञानं प्रति तु धूमज्ञानं हेतुः । प्रकृते धूमज्ञानस्य हेतुत्वे तस्य पक्षनिष्ठत्वं न स्यात् । धूमज्ञानं किलात्मनि वर्तते । वह्निस्तु पर्वतेऽनुमेयः । अतो धूम एव हेतूकर्तव्यः । 



257. 

566 

शाब्दी वाचाऽर्थबुद्धिः; स्मृतिरपि कथिता संस्क्रियामात्रजाता 

येषामिष्टाऽन्यथाधीः पृथगभिदधिरे तैरिहान्येऽपि भेदाः ॥31॥ 

[निर्विकल्पकसविकल्पकविमर्शः ] 

ईदृक्त्वात्यन्तशून्ये न हि मिषति मतिर्नापि युक्तिस्तथात्वे सामग्रीभेदवेद्ये पृथगवगतिरस्त्वत्र नैषाऽन्यथात्वात् । 

अधिकं पश्चात् । **वाचा** = शब्देन **अर्थबुद्धिः** = वाच्यभूतार्थविषयकं ज्ञानम् **शाब्दी** = शब्दजन्या प्रमा । स्मृतिरपि संस्क्रियामात्रजाता कथिता - तल्लक्षणज्ञैरभिहिता 'संस्कारमात्रजन्यं ज्ञानं स्मृतिः' इति । ननु संशयविपर्ययादीनां कुत्रान्तर्भावः ? इति चेत्तत्राह - येषामित्यादि । **येषाम्** = विदुषाम् **अन्यथाधी** = अन्यथाख्यातिः इष्टा, तैः **इह** = ज्ञानविभागे अन्येऽपि भेदाः संशयविपर्ययतर्करूपा भेदाः **पृथक्** = अप्रमाविभागतया प्रत्येकम् **अभिदधिरे** = अभ्यधायिषत, इष्टं चेद्गृह्यताम् ॥ 

वयं तु वैदिकाः कालं वृथा नैव क्षिपेमहि । इदं वेदान्तशास्त्रं हि न लोकायतमुच्यते ॥ ३१ ॥
</details>
