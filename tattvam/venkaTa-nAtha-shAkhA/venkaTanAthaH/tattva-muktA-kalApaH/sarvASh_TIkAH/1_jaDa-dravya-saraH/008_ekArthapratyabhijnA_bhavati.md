+++
title = "008 एकार्थप्रत्यभिज्ञा भवति"

+++
<details><summary>मूलम्</summary>

एकार्थप्रत्यभिज्ञा भवति दृढतरा दर्शनस्पर्शनाभ्यां संघातादेरयोगादवगमयति सा वस्तु रूपादतोऽन्यत् ।  
एकस्मिन् दूरतादेरविशदविशदप्रत्यभिज्ञादि तद्वत् नैकत्वेऽप्यक्षभेदाद्भिदुरमिव मिथस्संश्रयादिप्रसङ्गात् ॥ ८ ॥
</details>

<details><summary>वरदार्य-सर्वाङ्कषा</summary>

विभक्तानां द्रव्याणां लक्षण-कथनानन्तरं  
क्रमशः परीक्षां प्रारिप्सुः,  
आदौ द्रव्याद्रव्य-विभागस्यैवाप्रामाणिकतां वदतां बौद्धानां  
मतं निराकरोति - एकार्थेत्यादिना ।  

बौद्धाः खलु वैभाषिक-सौत्रान्तिक-योगाचार-माध्यमिकभेदेन चतुर्विधाः ।  

- _वैभाषिकाः_ जगत्-सत्यतावादिनः ।  
  जगतः प्रत्यक्षत्वम्, क्षणिकत्वं चैतत्सम्मतम्।  
- _सौत्रान्तिकानाम्_ अप्य् एतत् समानम्,  
  किन्तु जगतोऽनुमेयत्वम् इति विशेषः ।  
  उभयोरपि क्षणिक-विज्ञान-सन्तति-रूपः आन्तरः पदार्थोऽपि सम्मतः ।  
- आन्तर-क्षणिक-विज्ञान-सन्ततिर् एकैव सत्या,  
  बाह्यं तु सर्वं मिथ्येति योगाचाराः ।  
- माध्यमिकास्तु सर्वशून्यवादिनः । 

तत्र प्रकृते, वैभाषिकाः वदन्ति -  

> गन्ध-रस-रूप-स्पर्श-स्वभावाः चतुर्विधाः परमाणव एव जगन्-मूल-भूताः ।  
गन्ध-रस-रूप-स्पर्श-स्वभावा पृथिवी,  
रस-रूप-स्पर्श-स्वभावं जलम्,  
रूप-स्पर्श-स्वभावं तेजः,  
स्पर्श-मात्र-स्वभावो वायुः ।  
आकाशस् तु पदार्थो नास्त्य् एव ।  
> 
> गुणगुणिनोः 'सहोपलम्भ-नियमाद् अभेदः' इति न्यायेन  
पृथग्-अनुपलम्भात् गन्धाद्य्-आत्मका एव ते, न तु गन्धाद्याश्रयाः । 
अधिकं तु तत्तदवसरे भविष्यति ।  
ततश्च द्रव्यम्, अद्रव्यम् इति विभाग एवानुपपन्न 

इति ।  
तत्रोत्तरम् - एकार्थप्रत्यभिज्ञेत्यादि ।  
**दर्शन-स्पर्शनाभ्यां** = चक्षुर्-इन्द्रिय-त्वगिन्द्रियाभ्यां  
**दृढतरा** = अपलपितुम् अशक्या  
**एकार्थ-प्रत्यभिज्ञा** = एक-पदार्थ-विषयिणी प्रत्यभिज्ञा भवति सर्वेषाम् ।  
**सा** = प्रत्यभिज्ञा  
**सङ्घातादेः** = समुदाय-भावादेः तन्-मते **अयोगात्** असम्भवात्  
**वस्तु** = घटादिद्रव्यं रूपादितः गुणेभ्यः **अन्यत्** = भिन्ना **अवगमयति** = प्रकटयति इति योजना।  

अयं भावः - दीपाद्यालोके घटादिकं चक्षुषा पश्यताम् एव सताम्,  
अकस्माद् दीपादि-नाशे तदेव घटादिकं त्वचा स्पृशताम्  
'अनुपदं चक्षुषा दृष्टम् एव घटं हस्तेन स्पृशामि' इत्यनुभवः सर्वेषाम् अपि भवति ।  
अनेन चक्षुर्-इन्द्रिय-त्वग्-इन्द्रिययोः उभयोरपि गोचरः  
कश्चन पदार्थः अनुभवेन सिद्धः अङ्गीकार्यः ।  
चक्षुरिन्द्रियं हि रूपं गृह्णाति, न तु स्पर्शम् ।  
त्वगिन्द्रियं हि स्पर्शं गृह्णाति, न तु रूपम् ।  
'दृष्टमेव स्पृशामि' इति [[14]] प्रत्यभिज्ञारूपः प्रत्ययस् तु  
उभयेन्द्रियग्राह्यं किञ्चिद् अस्तीति बोधयति ।  

रूपं वा, स्पर्शो वा नोभयेन्द्रिय-ग्राह्यः;  
अतः रूपस्पर्शयोर् आश्रयभूतः कश्चिद् अतिरिक्तः पदार्थः  
इन्द्रिय-द्वय-ग्राह्यः अङ्गीकरणीयः ।  
स एव **द्रव्यम्** इत्युच्यते ।  
अतश्च इन्द्रिय-द्वय-ग्राह्यं द्रव्यम्,  
रूपं स्पर्शश् चेति एकैकेन्द्रियग्राह्यो गुण इति द्रव्याद्रव्य-विभागः दुरपह्नवः ॥ 

ननु वस्तूनां सर्वेषाम् अपि क्षणिकत्वात्,  
आलोके दृष्टः पदार्थः अन्यः,  
'अन्धकारे स्पृष्टश् च पदार्थः अन्य एवे'ति,  
'दृष्टम् एव स्पृशामि' इति प्रत्यभिज्ञा भ्रान्तिर् एवेति,  
तेन न कस्यचिद् वस्तुनः सिद्धिः संभवतीति  
चेत्, तत्रोक्तं - दृढतरा इति । 

एकस्य ज्ञानस्य भ्रान्तित्वं हि, अनन्तरकाले बाधक-प्रत्यय-दर्शनेन वक्तव्यम् ।  
यथा शुक्तिं दृष्ट्वा रजतम् इति भ्रान्तौ जातायाम्,  
अनन्तरं 'नेदं रजतम्' इति बाधकप्रत्ययः दृश्यते ।  
नैवम् अत्रानन्तर-काले कदाचित् कस्यचित्  
'दृष्टम् एव मया न स्पृश्यते' इति बाधकप्रत्ययो दृश्यते ।  
अतः सा प्रतीतिः **दृढतरा** = अपलपितुमशक्या, न भ्रान्तिः ।  

अनन्तर-काले बाधक-प्रत्ययाभावेऽपि, प्रतीतेः भ्रान्तित्वे  
घटादीनाम् अपि मिथ्यात्वं स्यात् ।  
वैभाषिकसौत्रान्तिकौ जगत्-सत्यत्व-वादिनौ ।  
अतो नेष्टापत्ति-संभवः ।  

> न च बाधक-प्रत्ययाभावेऽपि, कारण-दोष-वशात् जातं ज्ञानं भ्रान्तिर् एव भवति ।  
यथा कामिलादोषवशात् 'पीतः शङ्खः' इति ज्ञान-जननानन्तरं  
'शङ्खः न पीतः' इति बाधकज्ञानस्य न हि संभवः ।  

तद्-वद् अत्रापि स्याद् इति चेत्,  
न ह्यत्र तथा दोष-वशाद् इदं 'दृष्टम् एव स्पृशामि' इति ज्ञानं जातम् -  
तथा कस्यापि कदापि तथा अनुभवाभावात् ।  
अतश् च कारण-दोष--बाधक-प्रत्यययोर् अभावात् इयं प्रत्यभिज्ञा  
न भ्रान्तिरितीदमपि **दृढतरा** इत्यनेनोक्तम् ॥

यद्यपि ‘पीतःशङ्खः” इति भ्रमस्थले  
'शङ्खो न पीतः' इति बाधकज्ञानं पूर्वम् एव वर्तते,  
अथापि दोषवशाद् एव ‘पीतश्शङ्खः' इति प्रत्ययो भवति ।  
अत एव किल प्रतिबध्यज्ञानं दोष-विशेषाजन्यम् इच्छन्ति विपश्चितः ।  
अत एव ‘एकश् चन्द्रः' इति बाधक-निश्चये सत्य् अपि  
अङ्गुल्यवष्टंभादि-दोषेण 'द्वौ चन्द्रौ' इति प्रत्यक्षं वर्णयन्ति ।  
अतो बाधक-प्रत्ययाभावेऽपि, कारण-दोषस्याप्य् अत्राभावात्,  
लौकिकबुद्धयः न भ्रमाः । 

ननु च 'प्रत्ययः सर्वोऽपि मिथ्या, प्रत्ययत्वात्, स्वाप्न-प्रत्ययवत्' इत्याद्य्-अनुमानानि ते ऽवतारयन्त्य् एव किल ?  
जानामि बृहस्पते! परिशीलयामस् सर्वं तत्-तत्-प्रकरणे ।  
प्रत्यभिज्ञा-प्रामाण्यम् उत्तरत्र विस्तरेण (श्लोकः . 26) स्थापयिष्यते ।

ननु रूपस्य स्पर्शस्य वा प्रत्येकं एकैकेन्द्रियग्राह्यत्वेऽपि  
उभयोर् मेलन-दशायां द्वयम् अपि द्वीन्द्रियग्राह्यं भवतु,  
प्रत्येकम् असतो रक्त-रूप-विशेषस्य सुधा-हरिद्रयोर् मिश्रणे दर्शनाद् इत्यत्रोक्तम्-  
**संघातादेर् अयोगाद्** इति ।  

अयं भावः - 'मिश्रणे' इत्यस्य कोऽर्थः ?  
तत् तु वस्तु-स्थैर्य-वाद एव संभवेत् ।  
वस्तूनां क्षणिकत्वे हि  
प्रत्येकं स्थितम् एव वस्तु अन्यत्,  
मिलित-काले स्थितम् एव अन्यत् ।  
अतः कस्य मिश्रणावस्था वर्णितुं शक्या?  
न च वस्तूनां क्षणिकत्वेऽपि,  
अवयवातिरिक्तम् अवयविनम् अनङ्गीकुर्वतां सर्वेषां पूर्वक्षणे प्रत्येकता,  
अनन्तरक्षणे संघात-भावः वर्तत एवेत्य्  
अवस्था-भेदः वर्तत एवेति चेत्,  
क्षणिकवादे हि संघात-भावोऽपि दुर्-उपपादः ।  
एक-कालावच्छेदेन, एकदेशावच्छेदेन वा मेलनं हि संघातः ।  
कालस् त्व् अतिरिक्तः, तन्-मते नास्त्य् एव ।  
देशः यद्य् अतिरिक्तः, तर्हि स एव 'द्रव्य'-पदवाच्य इति सिद्ध्यति ।  
अतस् तन्-मते द्वयम् अप्य् असंभवि ।  
एतत् सर्वं **संघातादेर् अयोगात्** इत्यनेन सूच्यते ॥

[[15]]

> ननु यद्य् अपि देशो वा कालो वा अतिरिक्तः नाङ्गीक्रियते,  
अथापि संख्यादि-गुणानाम् अतिरिक्तानाम् अनङ्गीकारे ऽपि  
संख्यादि-विलक्षण-व्यवहार-निर्वाहवत्  
बुद्धि-कल्पित-कालादिकम् आदायैव विलक्षण-व्यवहारो भवतु,  
का हानिर्? 

इति चेत्, एवम् अपि प्रकारान्तरेणातिरिक्तसिद्धिः इत्याह- **एकस्मिन्न्** इत्यादि ।  
**एकस्मिन्न् एव** वस्तुनि दूरतादेः हेतोः  
**अ-विशद-विशद-प्रत्यभिज्ञादि**,  
**तद्वत्** = पूर्ववत् रूपाद् इतः वस्तु अन्यत् अवगमयतीत्य् अर्थः ॥

अयं भावः -  
दूरात् किञ्चित् वस्तु पश्यन् सर्वोऽपि,  
कदाचित् रूपादिकं स्पष्टतया द्रष्टुं न शक्नोति ।  
कदाचिच् च रूपं पश्यन्  
आश्रयभूतं वस्तु किम् इति स्पष्टं निश्चेतुं न शक्नोति ।  
द्रव्य-गुणयोर् अभेदे,  
द्रव्य-ग्रहणम् एव गुण-ग्रहणम्,  
गुणग्रहणम् एव द्रव्य-ग्रहणं भवेद् इति,  
कथं निश्चेतुं न शक्येत ?  
न च प्रथमं गृहीतं वस्तु अन्यद् एव;  
समीपम् उपसृप्य निर्णीयमानं वस्तु भिन्नम् एवेति न विरोध इति वाच्यम्;  
'तद् एवेदम्' इति अबाधितप्रत्यभिज्ञाया दर्शनात् वस्तुभेदः न वक्तुं शक्यः ।  
न वा प्रत्यभिज्ञायाः अप्रामाण्य-शङ्का, उपर्य् एव दत्तोत्तरत्वात् ।  
अतः द्रव्य-गुण-भेदः अनिवार्यः ।  

तद् इदं सूचितं -  
**एकस्मिन् प्रत्यभिज्ञादि** इति पदाभ्याम् ।  
**दूरतादेः** इत्यत्र आदिना आलोक-न्यूनतादेः ग्रहणम् ।  
**प्रत्यभिज्ञादि** इत्यत्र आदिना संशय-विपर्यययोर् ग्रहणम् ।  
ऊर्ध्वत्वादि-सामान्याकार-विशिष्टं वस्तु दूरात् पश्यताम्  
'स्थाणुर्वा पुरुषो वा' इति संशयः सर्वेषाम् अनुभवसिद्धः ।  
तत्र ऊर्ध्वत्वादि-साधारणाकारस्य तद्-आश्रय-द्रव्यस्य च ग्रहणे सत्यपि  
स्थाणुत्व-पुरुषत्वान्यतराकारानिर्णयात्,  
धर्मस्य तद्-आश्रय-धर्मिणश् च भेदः अनिवार्यः ।  

एवं "फाल-फल्य"+आदि-सामान्याकार-ग्रहणम्, शुक्तित्वादि-विशेषाकाराग्रहणञ् च यदि न स्यात्,  
तर्हि शुक्तौ रजत-भ्रमस्तत्र कथं स्यात् ।  
अतः इदं सर्वं धर्मातिरिक्तं धर्मिणम्,  
गुणाद्य्-अतिरिक्तं गुणिनम् अन्तरा  
सर्वथा न घटेतेति  
द्रव्य-गुण-विभागः अवर्जनीय इति ।  
"अविचारित-रमणीयम् एव विकल्पानां स्वरूपम्" इत्यादिकमपि तद्-अवसरे (बुद्धि.33) विचार्यते ॥

> ननु वस्तुन एकत्वेऽपि  
ग्राहकस्येन्द्रियस्य भेदात्  
भेद-व्यवहारः युज्येत ।  
चक्षुषा ग्रहणे ' रूपम्' इति  
त्वचा ग्रहणे 'स्पर्शः' इति च  
एकमेव वस्तु व्यपदिश्यते इति  
न कोऽपि विरोध 

इति शङ्कते - नैकत्व इत्यादि ।  
**एकत्वेपि** = वस्तुन एकत्वेऽपि  
**अक्षभेदात्** = ग्राहकेन्द्रियभेदात्  
**भिदुरम् इव** = भिन्नम् इव भवति,  
वस्तुतस्तु न भिन्नम् इति चेत्;  
एतन्निराकरोति - **नेति** ।  
हेतुमाह - **मिथः संश्रयादि-प्रसङ्गाद्** इति ।  
अन्योन्याश्रय-दोष-प्रसङ्गाद् इत्य् अर्थः ।  

> ग्राह्याणां रूपरसादीनां परस्पर-विलक्षणत्वाद्+धि  
ग्राहकाणीन्द्रियाण्य् अपि परस्परं विलक्षणानि साध्यन्ते ।  
‘रूप-साक्षात्कारः किञ्चित्-करणकः कार्यत्वात्, घटादिवत्'  
इत्यादि-रीत्या हि चक्षुरादीन्द्रियाणि विविच्यन्ते ।  
एवं सति  
ग्राहकाणाम् इन्द्रियाणां भेदात्  
ग्राह्याणां रूपरसादि-विषयाणां भेद 

इति यद्य् उच्यते,  
तर्हि ग्राह्य-भेद-सिद्धौ ग्राहकेन्द्रिय-भेद-सिद्धिः,  
ग्राहकेन्द्रिय-भेद-सिद्धौ ग्राह्यविषयभेदसिद्धिरिति अन्योन्याश्रयदोषः । 

मिथस्संश्रयादीत्य् आदिना चक्रकग्रहणम् ।  
ग्राह्य-ग्राहकयोर् मध्ये ग्रहणस्याप्य् अन्तर्गतत्वात्,  
तस्य पृथक्करणे,  
ज्ञान-भेदात् विषय-भेदः,  
विषयभेदात् ग्राहकेन्द्रियभेदः, ग्राहकेन्द्रियभेदादेव ज्ञानभेदः 

इति त्रयाणां परस्पराश्रयणात्  
चक्रवत् भ्रमणात् ‘चक्रक' संज्ञकः दोषः भवति ॥

[[16]]

ननु सृष्टिप्रक्रियायामिन्द्रियाणामाहङ्कारिकत्वेन, विषयानुरोधेनेन्द्रियकल्पनाया अभावात् कथमन्योन्याश्रय इति चेत्, तत्प्रक्रियायास्समष्टितत्त्वविषयकत्वेन, तत्र विचारस्यैवाप्रसक्तेः । किञ्च तद्दृष्ट्या विषयाणामपि प्रत्येकं सृष्ट्यभिधानादतिरिक्तविषयसिद्धिर्निष्प्रत्यूहैव ॥

अपि च–यदि रूपरसयोः ग्राहकभेदाधीनो भेदः, शुक्लपीतादीनां रूपाणां चक्षुषैव ग्रहणात्, ग्राहकभेदाभावात्, शुक्लनीलपीतादिभेदः न भवेदिति, रूपं सर्वमप्येकमेव भवेत् । एवं रसादाव् अप्य् अवान्तर-भेदो न सिद्ध्येत्, ग्राहकभेदाभावादिति द्रव्यगुणभेदः निरुपाधिकः सिद्धः ॥

ननु पृथिव्यामाम्रपनसादौ पाकवशात् रूपादेः परिवृत्तिः सर्वानुभवसिद्धा । तत्र रूपादेः कार्यत्वमवर्जनीयम् । कार्यं चेदुपादानकारणमप्यावश्यकम् । रूपादिकं प्रति हि द्रव्यमेवोपादानकारणम् । एवञ्च गुणं प्रति द्रव्यस्योपादानत्वात्, उपादानोपादेययोरभेदस्य भवद्भिः स्थापनात् (श्लो. 20) गुणगुणिनोरभेदस्सिद्ध एवेति कथं द्रव्यातिरिक्तगुणसिद्धिः ? न च प्रामाणिकैरपि गुणगुणिव्यवहारकरणात्, अनन्तरकालबाधादर्शनाच्च तयोर्भेदसिद्धिरिति शङ्खयम्; 'राहोश्शिरः' इतिवत् कल्पितेनापि भेदव्यवहारनिर्वाहात् इति चेत्, उपादानोपादेययोरभेदे, प्रत्यक्षबाधादर्शनेऽपि यौक्तिकबाधस्य सत्त्वात् । ननु प्रत्यक्षस्य प्रबलत्वात् कथं युक्त्या बाध इति चेत् 'सैवेयं दीपज्वाला' ( 58 ) इति ज्वालैक्यप्रत्यक्षस्यानुमानेन बाधस्य सर्वैरङ्गीकारात् ॥

न च ज्वालैक्यप्रत्यक्षं हि प्रत्यभिज्ञारूपम् । प्रत्यभिज्ञा च न केवलेन्द्रियजन्या । तत्तांशे संस्कारजन्यत्वात् । अत एवेदं ग्रहणस्मरणात्मकं ज्ञानं न सर्वांशे प्रमाणम् । एवं दुर्बलत्वादेवास्य युक्त्या बाधः, न तु केवलयुक्त्या प्रत्यक्षबाध इति वाच्यम्; केवलेन्द्रियजन्यस्य 'इदं रजतम्' इति प्रत्यक्षस्य ' इयं शुक्तिः' इति प्रत्यक्षेणैव बाधदर्शनात्, प्रत्यक्षस्यापि बाधो दृश्यत एव । न च प्राथमिकज्ञानस्य न केवलेन्द्रियजन्यत्वम्, रजतसन्निकर्षाभावात् । अतस्तस्य बाध्यत्वं युज्यत एवेति वाच्यम्, एवमप्युपादानोपादेययोरभेदस्य युक्तिसिद्धत्वेन, वासनाजन्यस्य गुणगुणिभेदव्यवहारस्यापि बाधात्, न गुणगुणिभेदसिद्धिरिति चेत् ॥

अत्रोच्यते - सर्वमिदमाकाशनर्तनमेव । गुणं प्रति द्रव्यस्योपादानत्वं हि वैशेषिकसमयसिद्धम् । सिद्धान्ते तु परिणामवादाङ्गीकारात् पूर्वावस्थाविशिष्टं द्रव्यमुत्तरावस्थाविशिष्टद्रव्यं प्रत्युपादानं भवति । रूपरसादयोऽप्यवस्थाविशेषा एव । पाकवशाद्रूपपरावृत्तिस्थलेऽपि पूर्वरूपविशिष्टं द्रव्यं रूपान्तरविशिष्टतया परिणमते । अतश्च तत्र केवलरूपादिपरावृत्तेरभावात्, तद्विशिष्टद्रव्यस्यैव तथा परिमाणात्, सर्वत्र द्रव्यमेवोपादानम्, उपादेयञ्चेति, उपादानोपादेययोरैक्येन द्रव्यैक्यस्यैव सिद्धिः, न गुणगुणिनोरैक्यसिद्धिः । किञ्चोपादानोपादेयभावस्यैव भेदप्रयुक्तत्वेन, द्रव्यगुणयोरभेदस्य नावकाशः इतरत्सर्वं तत्तदवसरे ॥

यत्तु – 'सहोपलंभनियमात् अभेदो गुणतद्वतोः' । तथाहि - यदि भेदः, तर्हि कदाचिद्वा तदन्तरा तदुपलभ्येत । यथा घटमन्तरा पट उपलभ्यते । एवं कदाचिदपि गुणगुणिनोस्तथानुपलंभान्नास्ति भेद इतितदपि सहत्वस्यैव भेदगर्भत्वात् स्ववचनविरुद्धम् । रूपमन्तरापि अन्धकारे घटोपलब्धिः त्वगिन्द्रियेण वर्तत एव । एवं स्पर्शमन्तरापि घटोपलब्धिरप्यालोके वर्तत एव । अतः गुणगुणिभावो दुरपह्नवः ॥



ननु 'सहोपलंभनियमादभेदो नीलतद्धियोः ' (प्र.वा.) इति बौद्धभिक्षोर्वाक्यानुकरणमेतत्; अस्तु, शब्दः किं तस्यैव स्वभूतः ? ' सहोपलंभनियमादभेदो नीलशब्दयोः' इत्यपि पठ्यताम् । **नीलः** =अर्थः । एवञ्च ज्ञानार्थयोरिव, अर्थशब्दयोरभेदवादः सहोपलंभनियममूल एव । एवं गुणगुणिनोरप्यभेदवादे सहोपलंभ एव हेतुः । सिद्धिः किल स्थितिः प्रतिपत्तिश्च । एवमेव जीवब्रह्मणोरपि अविनाभावस्यांशांशिभावमूलकस्य सत्त्वात्, तत्रापि 'सहोपलंभनियमादभेदः परजीवयोः' इत्यपि पठ्यताम् । अथवा 'सहोपलंभनियमादभेदोऽयुतसिद्धयोः' इत्येव सर्वानुगतं वा पठ्यताम् । परीक्षकाणां मतिभेदमूलकमतभेदकारणेषु अविनाभावकृतः सहोपलंभनियमः प्रधानं निदानम् । परं तु सहत्वस्य भेदगर्भत्वान्न सहोपलंभनियमादभेदसिद्धिप्रत्याशा । ननु यदि शरीरशरीरिणोरविनाभावः, तर्हि 'नीलो घटः' इतिवत् जीवशरीरयोरपि समानाधिकरणप्रतीतिः स्यादिति चेत्, नेति क आह? ' अहं मनुष्यः' इत्यादिसामानाधिकरण्यप्रतीतिरस्त्येव किल ! नन्वियमौपचारिकी प्रतीतिरिति चेत्, विचार्यत एतज्जीवसरे ॥

ननु यदि जीवपरयोरविनाभावः तर्हि, 'अहम्' इति स्वोपलंभे परोऽपि भायादिति चेत्; क एवमाह ? ' न भाति' इति । ' अहम् ब्रह्मास्मि' इत्युपलंभ एव प्रमाणम् । अत एव 'अहं ब्रह्मास्मि' इत्यनुभवः अस्मिन्नेव मते स्वरसतः शरीरशरीरिभावकृतः संगच्छते, न तु स्वरूपैक्यवादिमते । अधिकं तु पश्चात् । ' नीलः' इति प्रतीतौ नैल्यमेव विषयः, न तु द्रव्यमिति वैभाषिकाः । द्रव्यमेव भासते, न गुण इति सांख्याः । नैल्यविशिष्टं द्रव्यं भासत इतीतरे । एतत्सर्वत्रापि गुणगुणिनोरविनाभाव एव मूलम् । एवमेव जीवपरमात्मनोरप्यविनाभावात् भेदाभेदादिवादास्संवृत्ताः । किञ्च यत्र सहैवोपलंभः, तत्राविनाभाव इत्येव व्याप्तिः; न तु यत्राविनाभावस्तत्र सहोपलंभ इति । सामग्रीसामर्थ्याधीनत्वादुपलंभस्य । गुरुत्वादिकं तु न कदापि द्रव्येण सहोपलभ्यते । एवं चक्षुषा घटादिग्रहणे रसादिकं तेन न हि गृह्येत । अतो नोक्तापत्तिः ॥

एवञ्चाविनाभावस्थले सर्वत्राप्येवं विवादः सहज एव । तर्हि निर्णयः क इति चेत्; द्वयोस्सत्त्वे खल्वविनाभावः । अतोऽविनाभाव एव भेदं सहोपलंभं च प्रदर्शयतीति सिद्ध एव निर्णयः । वाचो विग्लापनमेवेतरत्सर्वम् । अत एव न वयं भेदाभेदवादिनः । एतदेव मनसि निधाय समन्वयाधिकरणे भगवद्भिर्भाष्यकारैर्विस्तरेणादूषि भेदाभेदवादः । एतेन एतत्सिद्धान्तसूक्ष्मस्वरूपापरिज्ञानमूलमेव 'परस्परविरुद्धभेदादिपक्षत्रयकक्षीकारेण क्षपणकपक्षनिक्षिप्तम्' इति सर्वदर्शनसंग्रहकारस्य शब्दालङ्कारवचनमलङ्कारमात्रं मन्तव्यम् । सर्वैरपि विवेकिभिः प्रामाणिकव्यवहाराणामवश्यनिर्वाह्यत्वे 'शास्त्रप्रथितमजहतां कोऽपराधोऽतिरिक्तः?' (नाय.27) । अधिकं तत्रैव द्रष्टव्यम् ॥ ८ ॥
</details>

<details><summary>वरदार्य-सर्वाङ्कषा-पाठान्तरम् - ०८</summary>

विभक्तानां द्रव्याणां लक्षणकथनानन्तरं क्रमशः परीक्षां प्रारिप्सुः, आदौ द्रव्याद्रव्यविभागस्यैवा- प्रामाणिकतां वदतां बौद्धानां मतं निराकरोति - एकार्थेत्यादिना । बौद्धाः खलु वैभाषिकसौत्रान्तिकयोगाचारमाध्यमिकभेदेन चतुर्विधाः । वैभाषिकाः जगत्सत्यतावादिनः । जगतः प्रत्यक्षत्वम्‌, क्षणिकत्वं चैतत्सम्मतम्‌ । सोत्रान्तिकानामप्येतत्समानम्‌, किन्तु जगतोऽनुमेयत्वमिति विशेषः । उभयोरपि क्षणिकविज्ञानसन्ततिरूपः आन्तरः पदार्थोऽपि सम्मतः । आन्तरक्षणिकविज्ञानसन्ततिरेकैव सत्या, बाह्यं तु सर्वं मिथ्येति योगाचाराः । माध्यमिकास्तु सर्वशून्यवादिनः । तत्र प्रकृते, वैभाषिकाः वदन्ति गन्धरसरूपस्पर्शस्वभावाः चतुर्विधाः परमाणव एव जगन्मूलभूताः । गन्धरसरूपस्पर्शस्वभावा पृथिवी, रसरूपसपर्शस्वभावं जलम्‌, रूपस्पर्शस्वभावं तेजः, स्पर्शमात्रस्वभावो वायुः । आकाशस्तु पदार्थो नास्त्येव । गुणगुणिनोः 'सहोपलम्भनियमादभेदः' इति न्यायेन पृथगनुपलम्भात्‌ गन्धाद्यात्मका एव ते, न तु गन्धाद्यश्रयाः । अधिकं तु तत्तदवसरे भविष्यति । ततश्च द्रव्यम्‌, अद्रव्यमिति विभाग एवानुपपन्न इति । तत्रोत्तरम्‌ - एकार्थप्रत्यभिज्ञेत्यादि । दर्शनस्पर्शनाभ्यां = चक्षुरिन्द्रियत्वगिन्द्रियाभ्यां दृढतरा = अपलपितुमशक्या एकार्थप्रत्यभिज्ञा = एकपदार्थविषयिणी प्रत्यभिज्ञा भवति सर्वेषाम्‌ । सा = प्रत्यभिज्ञा सङ्घातादेः = समुदायभावादेः तन्मते अयोगात्‌ असम्भवात्‌ वस्तु = घटादिद्रव्यं रूपादितः गुणेभ्यः अन्यत्‌ = भिन्नम् अवगमयति = प्रकटयति इति योजना ॥   
अयं भावः - दीपाद्यालोके घटादिकं चक्षुषा पश्यतामेव सताम्‌, अकस्माद्दीपादिनाशे तदेव घटादिकं त्वचा स्पृशताम्‌ 'अनुपदं चक्षुषा दृष्टमेव घटं हस्तेन स्पृशामि ' इत्यनुभवः सर्वेषामपि भवति । अनेन चक्षुरिन्द्रियत्वगिन्द्रिययोः उभयोरपि गोचरः कश्चन पदार्थः अनुभवेन सिद्ध: अङ्गीकार्यः । चक्षुरिन्द्रियं हि रूपं गृह्णाति, न तु स्पर्शम्‌ । त्वगिन्द्रियं हि सपर्शं गृह्णाति, न तु रूपम्‌ । 'दृष्टमेव स्पृशामि ' इति प्रत्यभिज्ञारूपः प्रत्ययस्तु उभयेन्दियग्राह्यं किञ्चिदस्तीति बोधयति । रूपं वा, स्पर्शो वा नोभयेन्द्रिय- ग्राह्यः; अतः रूपस्पर्शयोराश्रयभूतः कश्चिदतिरिक्तः पदार्थः इन्द्रियद्वयग्राह्याः अङ्गीकरणीयः । स एव द्रव्यमित्युच्यते । अतश्च इन्द्रियद्वयग्राह्यं द्रव्यम्‌, रूपं स्पर्शश्चेति एकैकेन्द्रियग्राह्यो गुण इति द्रव्याद्रव्य- विभागः दुरपह्नवः ॥   
ननु वस्तूनां सर्वेषामपि क्षणिकत्वात्‌, आलोके दृष्टः पदार्थः अन्यः, अन्धकारे स्पृष्टश्च पदार्थः अन्य एवेति 'दृष्टमेव स्पृशामि ' इति प्रत्यभिज्ञा भ्रान्तिरेवेति तेन न कस्यचिद्वस्तुनः सिद्धिः संभवतीति चेत्‌, तत्रोक्तं - दृढतरा इति । एकस्य ज्ञानस्य भ्रान्तित्वं हि, अनन्तरकाले बाधकप्रत्ययदर्शनेन वक्तव्यम्‌ । यथा शुक्तिं दृष्ट्वा रजतमिति भ्रान्तौ जातायाम्‌, अनन्तरं 'नेदं रजतम्‌' इति बाधकप्रत्ययः दृश्यते । नैवमत्रान्तरकाले कदाचित्‌ कस्यचित्‌ 'दृष्टमेव मया न स्पृश्यते' इति बाधकप्रत्ययो दृश्यते । अतः सा प्रतीतिः दृढतरा = अपलपितुमशक्या, न भ्रान्तिः । अनन्तरकाले बाधकप्रत्ययाभावेऽपि, प्रतीतेः भ्रान्तित्वे घटादीनामपि, मिथ्यात्वं स्यात्‌ । वैभाषिकसौत्रान्तिकौ जगत्सत्यत्ववादिनौ । अतो नेष्टापत्तिसंभवः । न च बाधकप्रत्ययाभावेऽपि, कारणदोषवशात्‌ जातं ज्ञानं भ्रान्तिरेव भवति । यथा कामिलादोषवशात्‌ 'पीतः शङ्खः' इति ज्ञानजननानन्तरं 'शङ्खः न पीतः' इति बाधकज्ञानस्य न हि संभवः । तद्वदत्रापि स्यादिति चेत्‌, न ह्यत्र तथा दोषवशादिदं 'दृष्टमेव स्पृशामि' इति ज्ञानं जातम्‌ । तथा कस्यापि कदापि तथा अनुभवाभावात्‌ । अतश्च कारणदोषवबाधकप्रत्यययोरभावात्‌ इयं प्रत्यभिज्ञा न भ्रान्तिरितीदमपि दृढतरा इत्यनेनोक्तम्‌ ॥   
यद्यपि 'पीतः शङ्खः' इतिभ्रमस्थले “शङ्खो न पीतः' इति बाधकज्ञानं पूर्वमेव वर्तते । अथापि दोषवशादेव 'पीतश्शङ्खः' इति प्रत्ययो भवति । अत एव किल प्रतिबध्यज्ञानं दोषविशेषाजन्यमिच्छन्ति विपश्चितः । अत एव 'एकश्चन्द्रः' इतिबाधकनिश्चये सत्यपि, अङ्गुल्यवष्टंभादिदोषेण 'द्वौ चन्द्रौ' इति प्रत्यक्षं वर्णयन्ति । अतो बाधकप्रत्ययाभावेऽपि, कारणदोषस्याप्यत्राभावात्‌, लौकिकबुद्धयः न भ्रमाः । ननु च 'प्रत्ययः सर्वोऽपि मिथ्या, प्रत्ययत्वात्‌, स्वाप्नप्रत्ययवत्‌' इत्याद्यनुमानानि तेऽवतारयन्त्येव किल! जानामि बृहस्पते! परिशीलयामस्सर्वं तत्तत्प्रकरणे । प्रत्यभिज्ञाप्रामाण्यमुत्तरत्र विस्तरेण (श्लोकः. २६) स्थापयिष्यते ॥   
ननु रूपस्य स्पर्शस्य वा प्रत्येकं एकैकेन्द्रियग्राह्यत्वेऽपि उभयोर्मेलनदशायां द्वयमपि द्वीन्द्रियग्राह्यं भवतु, प्रत्येकमसतो रक्तरूपविशेषस्य सुधाहरिद्रयोर्मिश्रणे दर्शनादित्यत्रोक्तम्‌ - संघातादेरयोगादिति । अयं भावः - 'मिश्रणे' इत्यस्य कोऽर्थः? तत्तु वस्तुस्थैर्यवाद एव संभवेत्‌ । वस्तूनां क्षणिकत्वे हि प्रत्येकं स्थितमेव वस्तु अन्यत्‌, मिलितकाले स्थितमेव अन्यत्‌ । अतः कस्य मिश्रणावस्था वर्णितुं शक्या? न च वस्तूनां क्षणिकत्वेऽपि, अवयवातिरिक्तमवयविनमनङ्गीकुर्वतां सर्वेषां पूर्वक्षणे प्रत्येकता, अनन्तरक्षणे संघातभावः वर्तत एवेत्यवस्थाभेदः वर्तत एवेति चेत्‌, क्षणिकवादे हि संघातभावोऽपि दुरुपपादः । एककालावच्छेदेन, एकदेशावच्छेदेन वा मेलनं हि संघातः । कालस्त्वतिरिक्तः तन्मते नास्त्येव । देशः यद्यतिरिक्तः, तर्हि स एव 'द्रव्य'पदवाच्य इति सिद्ध्यति । अतस्तन्मते द्वयमप्यसंभवि । एतत्सर्वं संघातादेरयोगात्‌ इत्यनेन सूच्यते ॥   
ननु यद्यपि देशो वा कालो वा अतिरिक्तः नाङ्गीक्रियते । अथापि संख्यादिगुणानामतिरिक्तानामनङ्गी- कारेऽपि संख्यादिविलक्षणव्यवहारनिर्वाहवत्‌ बुद्धिकल्पितकालादिकमादायैव विलक्षणव्यवहारो भवतु, का हानिरिति चेत्‌, एवमपि प्रकारान्तरेणातिरिक्तसिद्धिः इत्याह - एकस्मिन्नित्यादि । एकस्मिन्नेव वस्तुनि दूर- तादेः हेतो अविशदविशदप्रत्यभिज्ञादि, तद्वत्‌ = पूर्ववत्‌ रूपादितः वस्तु अन्यत्‌ अवगमयतीत्यर्थः ॥   
अयं भावः - दूरात्‌ किञ्चित्‌ वस्तु पश्यन्‌ सर्वोऽपि, कदाचित्‌ रूपादिकं स्पष्टतया द्रष्टुं न शक्रोति । कदाचिच्च रूपं पश्यन्‌ आश्रयभूतं वस्तु किमिति स्पष्टं निश्चेतुं न शक्रोति । द्रव्यगुणयोरभेदे, द्रव्यग्रहणमेव गुणग्रहणम्‌, गुणग्रहणमेव द्रव्यग्रहणं भवेदिति, कथं निश्चेतुं न शक्येत? न च प्रथमं गृहीतं वस्तु अन्यदेव; समीपमुपसृप्य निर्णीयमानं वस्तु भिन्नमेवेति न विरोध इति वाच्यम्‌; 'तदेवेदम्‌' इति अबाधितप्रत्य- भिज्ञाया दर्शनात्‌ वस्तुभेदः न वक्तुं शक्यः । न वा प्रत्यभिज्ञायाः अप्रामाण्यशङ्का, उपर्येव दत्तोत्तरत्वात्‌ । अतः द्रव्यगुणभेदः अनिवार्यः । तदिदं सूचितं - एकस्मिन्‌, प्रत्यभिज्ञादि इति पदाभ्याम्‌ । दूरतादेः इत्यत्र आदिना आलोकन्यूनतादेः ग्रहणम्‌ । प्रत्यभिज्ञादि इत्यत्र आदिना संशयविपर्यययोर्ग्रहणम्‌ । ऊर्ध्वत्वादिसामान्याकारविशिष्टं वस्तु दूरात्‌ पश्यताम्‌ 'स्थाणुर्वा पुरुषो वा' इति संशयः सर्वेषामनुभवसिद्धः । तत्र ऊर्ध्वत्वादिसाधारणाकारस्य तदाश्रयद्रव्यस्य च ग्रहणे सत्यपि स्थाणुत्वपुरुषत्वान्यतराकारानिर्णयात्‌, धर्मस्य तदाश्रयधर्मिणश्च भेदः अनिवार्यः । एवं फालफल्यादिसामान्याकारग्रहणम्‌, शुक्तित्वादिविशेषाकारा- ग्रहणञ्च यदि न स्यात्‌, तर्हिं शुक्तौ रजतभ्रमस्तव्र कथं स्यात्‌ । अतः इदं सर्वं धर्मातिरिक्तं धर्मिणम्‌, गुणाद्यतिरिक्तं गुणिनमन्तरा सर्वथा न घटेतेति द्रव्यगुणविभागः अवर्जनीय इति । अविचारितरमणीयमेव विकल्पानां स्वरूपमित्यादिकमपि तदवसरे (बुद्धि. ३३) विचार्यते ॥   
ननु वस्तुन एकत्वेऽपि ग्राहकस्येन्द्रियस्य भेदात्‌ भेदव्यवहारः युज्येत । चक्षुषा ग्रहणे 'रूपम्‌' इति त्वचा ग्रहणे 'स्पर्शः' इति च एकमेव वस्तु व्यपदिश्यते इति न कोऽपि विरोध इति शङ्कते - नैकत्व इत्यादि । एकत्वेपि = वस्तुन एकत्वेऽपि अक्षभेदात्‌ = ग्राहकेन्द्रियभेदात्‌ भिदुरमिव = भिन्नमिव भवति, वस्तुतस्तु न भिन्नम्‌; इति चेत्‌; एततन्निराकरोति - नेति । हेतुमाह - मिथः संश्रयादिप्रसङ्गादिति । अन्योन्याश्रयदोषप्रसङ्गादित्यर्थः । ग्राह्याणां रूपरसादीनां परस्परविलक्षणत्वाद्धि ग्राहकाणीन्द्रियाण्यपि परस्परं विलक्षणानि साध्यन्ते । 'रूपसाक्षात्कारः किञ्चित्करणकः कार्यत्वात्‌, घटादिवत्‌' इत्यादिरीत्या हि चक्षुरादीन्द्रियाणि विविच्यन्ते । एवं सति ग्राहकाणामिन्द्रियाणां भेदात्‌ ग्राह्याणां रूपरसादिविषयाणां भेद इति यद्युच्यते, तर्हि ग्राह्यभेदसिद्धौ ग्राहकेन्द्रियभेदसिद्धिः , ग्राहकेन्द्रियभेदसिद्धौ ग्राह्यविषयभेदसिद्धिरिति अन्योन्याश्रयदोषः। मिथस्संश्रयादीत्यादिना चक्रकग्रहणम्‌ । ग्राह्यग्राहकयोर्मध्ये ग्रहणस्याप्यन्तर्गतत्वात्‌, तस्य पृथक्करणे, ज्ञानभेदात्‌ विषयभेदः, विषयभेदात्‌ ग्राहकेन्द्रियभेदः, ग्राहकेन्द्रियभेदादेव ज्ञानभेदः इति त्रयाणां परस्पराश्रयणात्‌ चक्रवत्‌ भ्रमणात्‌ 'चक्रक' संज्ञकः दोषः भवति ॥   
ननु सृष्टिप्रक्रियायामिन्द्रियाणामाहङ्कारिकत्वेन, विषयानुरोधेनेन्द्रियकल्पनाया अभावात्‌ कथमन्योन्याश्रय इति चेत्‌, तत्प्रक्रियायास्समष्टितत्त्वविषयकत्वेन, तत्र विचारस्यैवाप्रसक्तेः । किञ्च तद्दृष्ट्या विषयाणामपि प्रत्येकं सृष्ट्यभिधानादतिरिक्तविषयसिद्धिर्निष्प्रत्यूहैव ॥   
अपिच - यदि रूपरसयोः ग्राहकभेदाधीनो भेदः, शुक्लरुपीतादीनां रूपाणां चक्षुषैव ग्रहणात्‌, ग्राहकभेदाभावात्‌, शुक्लनीलपीतादिभेदः न भवेदिति, रूपं सर्वमप्येकमेव भवेत्‌ । एवं रसादावप्यवान्तरभेदो न सिद्ध्येत्‌, ग्राहकभेदाभावादिति द्रव्यगुणभेदः निरुपाधिकः सिद्धः ॥   
ननु पृथिव्यामाम्रपनसादौ पाकवशात्‌ रूपादेः परिवृत्तिः सर्वानुभवसिद्धा । तत्र रूपादेः कार्यत्व- मवर्जनीयम्‌ । कार्यं चेदुपादानकारणमप्यावश्यकम्‌ । रूपादिकं परति हि द्रव्यमेवोपादानकारणम्‌ । एवञ्च गुणं प्रति द्रव्यस्योपादानत्वात्‌, उपादानोपादेययोरभेदस्य भवद्भिः स्थापनात्‌ (श्लो.२०) गुणगुणिनोरभेदस्सिद्ध एवेति कथं द्रव्यातिरिक्तगुणसिद्धिः? न च प्रामाणिकैरपि गुणगुणिव्यवहारकरणात्‌, अनन्तरकालबाधादर्शनाच्च तयोर्भेदसिद्धिरिति शङ्क्यम्‌; 'राहोशिशरः' इतिवत्‌ कल्पितेनापि भेदव्यवहारनिर्वाहात्‌ इति चेत्‌, उपादानोपादेययोरभेदे, प्रत्यक्षबाधादर्शनेऽपि यौक्तिकबाधस्य सत्त्वात्‌ । ननु प्रत्यक्षस्य प्रबलत्वात्‌ कथं युक्त्या बाध इति चेत्‌ 'सैवेयं दीपज्वाला' (५८) इति ज्वालैक्यप्रत्यक्षस्यानुमानेन बाधस्य सर्वैरङ्गीकारात्‌ ॥   
न च ज्वालैक्यप्रत्यक्षं हि प्रत्यभिज्ञारूपम्‌ । प्रत्यभिज्ञा च न केवलेन्द्रियजन्या । तत्तांशे संस्कार-जन्यत्वात्‌ । अत एवेदं ग्रहणस्मरणात्मकं ज्ञानं न सर्वांशे प्रमाणम्‌ । एवं दुर्बलत्वादेवास्य युक्त्या बाधः, न तु केवलयुक्त्या प्रत्यक्षबाध इति वाच्यम्‌; केवलेन्द्रियजन्यस्य 'इदं रजतम्‌' इति प्रत्यक्षस्य 'इयं शुक्तिः' इति प्रत्यक्षेणैव बाधदर्शनात्‌, प्रत्यक्षस्यापि बाधो दृश्यत एव । न च प्राथमिकज्ञानस्य न केवलेन्द्रियजन्यत्वम्‌, रजतसन्निकर्षाभावात्‌ । अतस्तस्य बाध्यत्वं युज्यत एवेति वाच्यम्‌, एवमप्युपादानोपादेययोरभेदस्य युक्तिसिद्धत्वेन, वासनाजन्यस्य गुणगुणिभेदव्यवहारस्यापि वाधात्‌, न गुणगुणिभेदसिद्धिरिति चेत्‌ ॥   
अत्रोच्यते - सर्वमिदमाकाशनर्तनमेव । गुणं प्रति द्रव्यस्योपादानत्वं हि वैशेषिकसमयसिद्धम्‌ । सिद्धान्ते तु परिणामवादाङ्गीकारात्‌ पूर्वावस्थाविशिष्टं द्रव्यमुत्तरावस्थाविशिष्टद्रव्यं प्रत्युपादानं भवति । रूपरसादयोऽप्यवस्थाविशेषा एव । पाकवशाद्रूपपरावृत्तिस्थलेऽपि पूर्वरूपविशिष्टं द्रव्यं रूपान्तरविशिष्टतया परिणमते । अतश्च तत्र केवलरूपादिपरावृत्तेरभावात्‌, तद्विशिष्टद्रव्यस्यैव तथा परिमाणात्‌, सर्वत्र द्रव्यमेवोपादानम्‌, उपादेयञ्चेति, उपादानोपादेययोरैक्येन द्रव्यैक्यस्यैव सिद्धिः, न गुणगुणिनोरैक्यसिद्धिः । किञ्चोपादानोपादेयभावस्यैव भेदप्रयुक्तत्वेन, द्रव्यगुणयोरभेदस्य नावकाशः इतरत्सर्वं तत्तदवसरे ॥   
यत्तु 'सहोपलंभनियमात्‌ अभेदो गुणतद्वतोः । तथाहि - यदि भेदः, तर्हि कदाचिद्वा तदन्तरा तदुपलभ्येत । यथा घटमन्तरा पट उपलभ्यते । एवं कदाचिदपि गुणगुणिनोस्तथानुपलंभान्नास्ति भेद इति - तदपि सहत्वस्यैव भेदगर्भत्वात्‌ स्ववचनविरुद्धम्‌ । रूपमन्तरापि अन्धकारे घटोपलब्धिः त्वगिन्दियेण वर्तत एव । एवं स्पर्शमन्तरापि घटोपलब्धिरप्यालोके वर्तत एव । अतः गुणगुणिभावो दुरपह्नवः ॥   
ननु 'सहोपलंभनियमादभेदो नीलतद्धियोः' (प्र.वा.) इति बौद्धभिक्षोर्वाक्यानुकरणमेतत्‌; अस्तु, शब्दः किं तस्यैव स्वभूतः? 'सहोपलंभनियमादभेदो नीलशब्दयोः' इत्यपि पठ्यताम्‌ । नीलः = अर्थः | एवञ्च ज्ञानार्थयोरिव, अर्थशब्दयोरभेदवादः सहोपलंभनियममूल एव । एवं गुणगुणिनोरप्यभेदवादे सहोपलंभ एव हेतुः । सिद्धिः किल स्थितिः प्रतिपत्तिश्च । एवमेव जीवब्रह्मणोरपि अविनाभावस्यांशांशिभावमूलकस्य सत्त्वात्, तत्रापि 'सहोपलंभनियमादभेदः परजीवयोः' इत्यपि पठ्यताम्‌ । अथवा 'सहोपलंभनियमाद्‌- भेदोऽयुतसिद्धयोः' इत्येव सर्वानुगतं वा परठ्यताम्‌ । परीक्षकाणां मतिभेदमूलकमतभेदकारणेषु अविनाभावकृतः सहोपलंभनियमः प्रधानं निदानम्‌ । परं तु सहत्वस्य भेदगर्भत्वान्न सहोपलंभनियमादभेदसिद्धिप्रत्याशा । ननु यदि शरीरशरीरिणोरविनाभावः, तर्हि 'नीलो घटः' इतिवत्‌ जीवशरीरयोरपि समानाधिकरणप्रतीतिः स्यादिति चेत्‌, नेति क आह? 'अहं मनुष्यः' इत्यादिसामानाधिकरण्यप्रतीतिरस्त्येव किल! नन्वियमौपचारिकी प्रतीतिरिति चेत्‌, विचार्यत एतज्जीवसरे ॥   
ननु यदि जीवपरयोरविनाभावः; तर्हि, 'अहम्‌' इति स्वोपलंभे परोऽपि भायादिति चेत्‌; क एवमाह? 'न भाति' इति । 'अहम्‌ ब्रह्मास्मि' इत्युपलंभ एव प्रमाणम्‌ । अत एव 'अहं ब्रह्मास्मि ' इत्यनुभवः अस्मिन्नेव मते स्वरसतः शरीरशरीरिभावकृतः संगच्छते, न तु स्वरूपैक्यवादिमते । अधिकं तु पश्चात्‌ । 'नीलः' इति प्रतीतौ नैल्यमेव विषयः, न तु द्रव्यमिति वैभाषिकाः । द्रव्यमेव भासते, न गुण इति सांख्याः । नैल्यविशिष्टं द्रव्यं भासत इतीतरे । एतत्सर्वत्रापि गुणगुणिनोरविनाभाव एव सर्वाङ्कषा-पाठान्तरम्‌ । एवमेव जीवपरमात्मनोरप्यविनाभावात्‌ भेदाभेदादिवादास्संवृ्ताः । किञ्च यत्र सहैवोपलंभः, तत्राविनाभाव इत्येव व्याप्तिः; न तु यत्राविनाभावस्तत्र सहोपलंभ इति । सामग्रीसामर्थ्याधीनत्वादुपलंभस्य । गुरुत्वादिकं तु न कदापि द्रव्येण सहोपलभ्यते । एवं चक्षुषा घटादिग्रहणे रसादिकं तेन न हि गृह्येत । अतो नोक्तापत्तिः ॥   
एवञ्चाविनाभावस्थले सर्वत्राप्येवं विवादः सहज एव । तर्हि निर्णयः क इति चेत्‌; द्वयोस्सत्त्वे खल्वविनाभावः । अतोऽविनाभाव एव भेदं सहोपलंभं च प्रदर्शयतीति सिद्ध एव निर्णयः । वाचो विग्लापनमेवेतरत्सर्वम्‌ । अत एव न वयं भेदाभेदवादिनः । एतदेव मनसि निधाय समन्वयाधिकरणे भगवद्भिर्भाष्यकारैर्विस्तरेणादूषि भेदाभेदवादः । एतेन एतत्सिद्धान्तसूक्ष्मस्वरूपापरिज्ञानमूलमेव 'परस्परविरुद्धभेदादिपक्षत्रयकक्षीकारेण क्षपणकपक्षनिक्षिप्तम्‌' इति सर्वदर्शनसंग्रहकारस्य शब्दालङ्कारवचनमलङ्कारमत्रं मन्तव्यम्‌ । सर्वैरपि विवेकिभिः प्रामाणिकव्यवहाराणामवश्यनिर्वाह्यत्वे 'शास्त्रप्रथितमजहतां कोऽपराधोऽतिरिक्तः? ' (नाय.२७) । अधिकं तत्रैव द्रष्टव्यम्‌ ॥ ८ ॥
</details>

<details><summary>वरदार्य-सुबोधिनी (कन्नड)</summary>

उद्देश, लक्षण, परीक्षा ऎन्दु शास्त्रद प्रवृत्ति क्रम मूरुविध- वागिदॆ. पदार्थगळन्नु विभागमाडि हॆसरिसि हेळुवुदु उद्देश. अदर असाधारण स्वरूपवन्नु हेळुवुदु लक्षण. इदर युक्तायुक्त विमर्शॆये परीक्षा, इदरल्लि उद्देश मत्तु लक्षणवन्नु हेळियायितु. इवुगळ विमर्शॆ प्रारम्भवागुत्तदॆ. अदरल्लू मूलभूतवाद द्रव्य-अद्रव्यवॆम्ब विभागवे सरियल्ल ऎम्ब वादवन्नु इल्लि विमर्शिसलागिदॆ. 

वैभाषिकरॆम्ब बौद्धरु रूप रस गन्ध स्पर्शगळॆम्ब नाल्कु गुणगळु अथवा अद्रव्यमात्रवे प्रामाणिक. इवुगळिगॆ आश्रयवाद द्रव्यवॆम्बुदु इल्लवे इल्ल. आदुदरिन्द द्रव्य-अद्रव्य विभागवे सरियल्ल ऎन्दु हेळुत्तारॆ. इवर वादवन्नु इल्लि निराकरिसुत्तारॆ. 

ညာ 

वैभाषिकर वाद सरियल्ल. एतक्कॆन्दरॆ दर्शन स्पर्शनाभ्यां दृढतरा एकार्थप्रत्यभिज्ञा भवति; सा सङ्घातादे- अयोगात् वस्तु रूपादित- अन्यत् अवगमय चक्षुरिन्द्रिय मत्तु त्वगिं- द्रियगळिन्द ऒन्दे पदार्थवन्नु विषयीकरिसि 'दृष्टमेव स्पशामि'- 'नोडिद्दन्ने मुट्टुत्तिद्देनॆ' ऎम्ब अल्लगळॆयलागद प्रत्यभिज्ञॆयु आगु- इदॆ. इदु सर्व विदित वॆन्दभिप्राय. आ प्रत्यभिज्जॆयु, रूप मत्तु स्पर्श ऎरडू ऒट्टुगूडुव सम्भव विल्लदकारण रूप मॊदलाद अद्रव्य- क्किन्तलू द्रव्य बेरॆ ऎन्दु तिळिसुत्तदॆ, 

e 

श्लोक 8] 



9 

एकस्मिन् दूरतादेरविशदविशदप्रत्यभिज्ञादि तद्वत् रूपादिगुणगळिगिन्तलू बेरॆयागि अवुगळिगॆ आधारवाद ऒन्दु पदार्थ इल्लदिद्दरॆ नोडिद्दने मुट्टुत्तिद्देनॆ' ऎम्ब अनुभववन्नु समर्थिसलु साध्यवे इल्ल. चक्षुरिन्द्रिय रूपवन्नु ग्रहिसुवुदे हॊरतु स्पर्शवन्नु ग्रहि सलारदु. त्वगिन्द्रिय स्पर्शवन्नु ग्रहिसुवुदे हॊरतु रूपवन्नु ग्रहिस लारदु. नोडिद्दन्ने मुट्टुत्तिद्देनॆ' ऎम्ब अनुभवदिन्द चक्षुरिन्द्रिय दिन्द यावुदन्नु ग्रहिसिद्दॆवॊ, अदन्ने त्वगिन्द्रियदिन्दलू ग्रहिसुत्तेवॆ ऎन्दु स्पष्टवागुत्तदॆ. ई ऎरडु इन्द्रियगळु ऒन्दन्ने ग्रहिसबेकादरॆ रूप-स्पर्श ऎम्ब गुणगळिगिन्तलू बेरॆयाद ऒन्दु पदार्थ इरले बेकु. आ बेरॆयाद वस्तुवे द्रव्य 

आ प्रत्यभिज्ञॆयु भ्रान्तिरूपवॆन्दु हेळलु साध्यविल्ल. आग हग्गदल्लि हावु ऎम्ब भ्रमॆ बन्दाग अनन्तर कालदल्लि 'इदु हावल्ल, हग्ग' ऎम्ब बाधज्ञान बरुवन्तॆ प्रकृतदल्लू नोडिद्दन्नु मुट्टुतिल्ल' ऎम्ब बाध ज्ञान बरुत्तित्तु. हागिल्लद्दरिन्द आ प्रत्यभिज्ञॆयु भ्रमॆयल्ल; प्रमॆ. ई अर्थवन्नु 'दृढतरा' ऎम्ब पद सूचिसुत्तदॆ. 

रूप मत्तु स्पर्श प्रत्येकवागि ऒन्दे इन्द्रियदिन्द ग्राह्यवादरू ऎरडू ऒट्टागि सेरिदाग अवु ऎरडु इन्द्रियगळिन्दलू ग्राह्यवागबहुदु ऎन्दु हेळलू साध्यविल्ल. 'ऎरडू ऒट्टादाग' ऎन्दरॆ एनु अर्थ? रूप मत्तु स्पर्श हालु-नीरिनन्तॆ ऒट्टागलु साध्यविल्ल - इब्बरु मित्ररु ऒन्दु कडॆयल्लि सेरिदाग 'ऒट्टागिद्दरु' ऎम्बन्तॆ अवु ऒन्दॆडॆ सेरबेकादरॆ आ ऎरडु गुणगळिगू आधारवागि ऒन्दु वस्तुवन्नु ऒप्पबेकु. आ वस्तुवे द्रव्य. आद्दरिन्द अद्रव्यक्किन्तलू बेरॆयाद द्रव्यवन्नु ऒप्पदिद्दरॆ 'नोडि. द्दन्ने मुट्टुत्तिद्देनॆ' ऎम्ब प्रत्यभिज्ञॆयन्नु समर्थिसलु साध्यवे इल्ल. 'सङ्घातादेरयोगात्' ऎन्नुवुदरिन्द ई विषयगळु सूचितवादवु. 

तद्वत् एकस्मिन् दूरतादे- अविशद विशद प्रत्यभिज्ञादि वस्तु रूपादितः अन्य अवगमयति अदरन्तॆये ऒन्दे वस्तु- विनल्लि दूरत्वादि कारणगळिन्द अस्पष्ट मत्तु स्पष्टवाद प्रत्यभिज्ञॆ मुं तादवू सह द्रव्य अद्रव्यक्किन्तलू भिन्नवॆन्दु तिळिसुत्तवॆ. 

दूर अथवा बॆळकिन कॊरतॆ मुन्ताद कारणगळिन्द ऒन्दु वस्तु मॊदलु स्पष्टवागि काणुवुदिल्ल. अन्दरॆ वस्तु गॊत्तादरू कॆलसमय 

10 



8 

नैकs क्षभेदादुरमिन मिथस्संश्रयादिप्रसञ्ज्ञात्॥८॥ अदर बण्ण गॊत्तागुवुदिल्ल. हत्तिर होदाग अथवा बॆळकु हॆच्चादाग अदे वस्तु स्पष्टवागि काणिसुत्तदॆ. रूपादि गुणगळिगिन्तलू द्रव्य बेरॆ- यागिल्लदिद्दरॆ ई ऎरडुविध अनुभवगळु बरलु कारणविरुवुदिल्ल. 'द्रव्य गॊत्तागि बण्ण गॊत्तागिल्ल' ऎन्दाग द्रव्यक्किन्तलू बण्ण बेरॆ ऎम्बुदु स्पष्टवागुत्तदॆ. ऎरडू ऒन्दागिद्दरॆ ऒन्दु गॊत्तागि मत्तॊन्दु गॊत्ताग दिरलु हेगॆ साध्य? आद्दरिन्द द्रव्यक्किन्तलू अद्रव भिन्नवागुत्तदॆ. 

हीगे कामालॆव्याधिय कारण बॆळ्ळगिरुव शङ्खादिगळु हळदियागि काणुत्तवॆ. शङ्खक्किन्तलू अदर बण्णवु बेरॆयागिल्लदिद्दरॆ शङ्ख कण्डु, अदर बण्ण काणदिरलु हेगॆ साध्य? इदरिन्द शङ्खक्किन्तलू अदर बण्ण बेरॆये ऎम्बुदु सिद्धवागुत्तदॆ. आद्दरिन्द द्रव्य-अद्रव्यवॆम्ब विभाग युक्तवे आगिदॆ. 

बौद्धर मत्तॊन्दु आक्षेपवन्नु हेळि समाधानवन्नु हेळुत्तारॆ. एकs पि अक्षभेदात् बिदुरमिव न ; मिथःसंश्रयादिप्रस 

; ज्ञात् रूपरसादिगळु ऒन्दे वस्तुवादरू अवन्नु ग्रहिसुव इन्द्रिय बेरॆ बेरॆयागिरुवुदरिन्द अवू बेरॆ बेरॆयन्तॆ तोरुत्तवॆ ऎम्बुदू सरियल्ल. हागिद्दल्लि अन्नोन्याश्रयादि दोषगळु बरुवुवु. 

वास्तविकवागि रूप रस मुन्ताद गुणगळु बेरॆबेरॆये अल्ल. इरुवुदु ऒन्दे वस्तु. चक्षुरिन्द्रियदिन्द ग्रहिसुवाग अदन्नु रूप ऎनु तेवॆ, त्वगिन्द्रियदिन्द ग्रहिसुवाग स्पर्श ऎन्नुत्तेवॆ. आद्दरिन्द अवन्नु ऎरडु इन्द्रियगळू ग्रहिसबहुदु ऎन्दु आक्षेपद अभिप्राय. 

चक्षुरादि इन्द्रियगळु बेरॆबेरॆयॆन्दु हेळलु प्रमाणवेनु ? ग्राह्यवाद विषयगळु बेरॆ बेरॆयागिरुवुदे अदक्कॆ तक्कन्तॆ इन्द्रियगळू बेरॆयागलु कारणवागुत्तदॆ. हीगॆ विषयभेद सिद्धवादरॆ इन्द्रिय भेद सिद्धिसुत्तदॆ, इन्द्रियभेद सिद्धवादरॆ विषयभेद सिद्धिसुत्तदॆ ऎन्दु अन्नोन्याश्रयदोष बरुत्तदॆ. आद्दरिन्द गुणक्किन्तलू द्रव्य भिन्न ॥८॥ 

</details>

<details><summary>सर्वार्थसिद्धिः</summary>

ननु द्रव्यमद्रव्यमित्युभयमसिद्धं रूपादेराश्रयाभावात्, रूपादितया विकल्प्यमानस्यैकस्यैव वा सत्त्वादिति पक्षद्वयमेकेनैव प्रतिक्षिपति - एकार्थेति ॥ एवमाहुर्वैभाषिकाः - निराधारा निर्धर्मकाश्च रूपादयश्चत्वारः पदार्थाः । ते चक्षुराद्येकैकेन्द्रियग्राह्या इति ।  
वात्सीपुत्रास्तु शब्दादीन् पञ्च वैभाषिका विदुः । शब्दात्मानश्चतुर्ष्वेव केचिदित्यपरेऽब्रुवन् ॥  
तत्र निराधारत्वं तावत्प्रतिसन्धानविशेषेण निरस्यति । अस्ति हि दृष्टमेव स्पृशामीति द्वीन्द्रियग्राह्यवस्तुविषया धीः । सा तावन्न संशयात्मा विरुद्धानियतकोट्य(नवलम्बात्)नुपलम्भात् । न च विपर्ययः स्वारसिकबाधादृष्टेरनन्यथासिद्धेश्च । तदेतदुभयं दृढतरेति संगृहीतम् । ग्रहणमिति वक्तव्ये प्रत्यभिज्ञेत्युक्तिर्ज्ञातृज्ञेयस्थैर्यस्यापि व्यक्त्यर्था । सेयं न रूपमात्रगोचरा, तस्य स्पर्शनविषयत्वाभावात्, अन्यथाऽन्धस्यापि स्पर्शनेन रूपोपलम्भनप्रसङ्गात् । न च स्पर्शमात्रगोचरा, तस्यापि दृग्विषयत्वाभावात् । तथात्वे चास्पृशतोऽपि दृशा स्पर्शधीप्रसङ्गात् । न चोभयविषया, दर्शनस्पर्शनयोः प्रत्येकविषयत्वादेव । अत इयं प्रत्यभिज्ञा रूपाद्यतिरिक्तं तदाश्रयभूतं वस्तु प्रकाशयति, इदं रूपस्पर्शवदिति । ननु रूपस्पर्शयोर्नियताक्षवेद्यत्वेऽप्यवस्थाभेदात् प्रतिसन्धानं स्यात्; न स्यात्, न ह्यस्माकमिव स्थिरमवस्थान्तरभाक्किंचित्त्वन्मते । विभज्यवैभाषिकपक्षस्त्वतिमन्दः । तदिह संहतासंहतस्वलक्षणभेदमात्रं तु स्यात्; तत्र संघातस्वरूपं तस्य प्रतिसन्धानविषयत्वं च न युज्यते इत्याह - सङ्घातादेरयोगादिति । सङ्घातोऽपि सङ्घातिस्वरूपस्तदन्यो वा? पूर्वत्र न प्रतिसन्धानपदम्, द्वितीये सत्योऽसत्यो वा? आद्ये द्रव्यवाद एव वरं, संसर्गाख्यधर्मस्वीकारो वा; तेन परस्परविशिष्टस्वरूपमेवेत्यपि निरस्तं विशेषणविशेष्यतत्संबन्धातिरिक्तविशिष्टायोगात् । द्वितीये कथं प्रत्यभिज्ञात्मकार्थक्रियाकारित्वम्? निरन्तरस्वरूपं सङ्घात इति पक्षोऽपि प्रत्येकपक्षवन्नेन्द्रियान्तरेण प्रतिसन्धिः स्यात् । अन्यथा रसादिष्वपि संहतेषु तत्प्रसङ्गात् । एतेन देशैक्यमेव संघात इत्यपास्तम्; एकदेशान्वयिनां त्रैकालिकानामेकसंघातत्वप्रसङ्गात् । देशोऽपि तदातदा भिन्न एवेति चेन्न, क्षणभङ्गस्य निरसिष्यमाणत्वात् । न च ते देश आकाशादिरूपः, तस्य युष्माभिरावरणाभावादिमात्रत्वज्ञापनात् । न चोपादानरूपः, स्पर्शरूपादीनां भिन्नभिन्नक्षणोपादानत्वाभ्युपगमात् । एकोपादानत्वे तु तदेव द्रव्यं पृथिव्यादिदेशैक्यात्सङ्घातस्यापि संघातान्तरापेक्षायामनवस्था, अन्योन्याश्रयो वा । त्वन्मते पृथिव्यादिः रूपादिसङ्घातातिरिक्तो न; तथा पृथिव्यादेरपि देशैक्यं पृथिव्यादिसङ्घातातिरिक्तं न । अतिरिक्तं चेत्पृथिव्यादेर्देशैक्येऽपि तद्देशसङ्घातातिरिक्तं पृथिव्यादिदेशानां देशान्तरैक्यमेव प्रयोजकं स्यात् । एवं सत्यनवस्थेत्यर्थः । एवं च पृथिव्यादिसङ्घातप्रयोजकैकदेशानपेक्षायां तु रूपादेस्संहतत्वे पृथिव्यादिसंहतत्वमेव प्रयोजकं स्यात्; पृथिव्यादेस्संहतत्वे तु रूपादेस्संहतत्वमेवेत्यन्योन्याश्रय इत्यर्थः ।  
अथ स्यात् गृहीतेन रूपेण पूर्वमेव स्पर्शोऽनुमितः, तत्र दृष्टरूपानुमितमेव स्पृशामीप्येव प्रतिसन्धानमिति चेन्न; द्वयोरेकाश्रयत्वग्रहणमन्तरेण व्याप्तिग्रहणासंभवादनुमानासिद्धेः । दृष्टे रूपे स्पृष्टे च स्पर्शे भेदाग्रहात् । दृष्टमेव स्पृशामीति बुद्धिशब्दाविति चेन्न, भेदेनैव तयोर्गृह्यमाणत्वात्; रसादिष्वपि प्रसङ्गाच्च । ननु निर्विषयैवेयं प्रत्यभिज्ञा वासनावशात्स्यादिति चेन्न; योगाचारनीत्या रूपादेरपि निह्नवप्रसङ्गात् । बाधाबाधाभ्यां विशेष इति चेन्न; स्वारसिकबाधादृष्टेर्यौक्तिकबाधस्य समत्वाच्च । अतो रूपस्पर्शवदिदमिति मिथो भिन्नविशेषणमेकं विशेष्यं सर्वलोकसिद्धं दुरपह्नवम् । यत्तु मतान्तरं स्पर्शमात्रस्वरूपो वायुः स्वलक्षणः, तैजसादयस्तु द्वित्रिचतुस्स्वभावाः, अतस्तेजःप्रभृतीनां द्वीन्द्रियग्राह्यत्वमिति, तदप्यसत्; एकस्यानेकस्वभावत्वायोगात्; तदभ्युपगमे च जैनमतावतारात् । अनेकधर्मत्वे त्वस्मन्मतसिद्धेः । एकस्मिन्नेव रूपादिस्वभावभेदकल्पनेति चेन्न; सर्वत्रासिद्धस्य कल्पनायोगात्, क्वचित्सिद्धौ द्रव्यवादसिद्धेश्च । एतेन भेदोपलम्भाभावादभेदसिद्धिरिति प्रत्युक्तम्, विपरिवर्तस्यैव सुवचत्वात् । न हि रूपमिदमिति घटादीन्कश्चित्क्वचित्प्रत्येति । किंतु तद्वदिति । सहोपलम्भनियमादिति हेतुचतुष्टयं च निरसिष्यामः(हे) । न च रूपादेर्धर्मिणश्च सहोपलम्भनियमः, पीतशङ्खादिभ्रमे रूपमन्तरेण रूपिणस्तमन्तरेण तस्य चोपलब्धेः । न चात्रान्यश्शङ्खस्तदानीमुत्पन्नः, नापि शङ्खरूपोऽयं पित्तविवर्तः, स्पर्शनेन स एवायं शङ्ख इति गृहीतेः । एवं स्पर्शादावपि । यदि चासौ हेतुरङ्गीक्रियते किमपराद्धं "सहोपलम्भनियमादभेदो नीलतद्धियोः" इति वदद्भिः? अतस्सहोपलम्भनियमाद्धर्मधर्मिभेद एव सिध्यति । किंच रूपस्पर्शयोस्सहधीनियमस्त्वयाऽपि दुस्साधः; अतस्तयोरयुगपदुपलम्भादभेदासिद्धावेकस्य प्रत्यभिज्ञाविषयस्य ततोऽन्यत्वं (प्र)स्पष्टम् । यत्तदन्यत्र युष्माभिरुक्तम् -   
"अनुपप्लवभूतार्थस्वभावस्य विपर्ययैः । न बाधो यत्नवत्त्वेऽपि बुद्धेस्तत्पक्षपाततः ॥" इति,   
तदिह प्रतिसन्धेयम् । बुद्ध्यन्तराणि च तद्बाधकान्यभिन्नेन्द्रियजन्यान्याह - एकस्मिन्निति । आसन्नदेशे दृष्ट्वा दूरं गतस्याविशदा प्रत्यभिज्ञा, दूरे दृष्ट्वा समीपं गतस्य तु विशदा; एवं क्रमात् बहलविरलालोकादिवशादप्युभयधा ग्राह्या । अल्पधर्मविशिष्टतया ग्रहणम् अविशदग्रहणम्; भूयोधर्मविशिष्टतया तु विशदग्रहणम्; नतु न्यूनाधिकदर्शनमात्रम्; तथा सति घटपटदर्शने घटमात्रदर्शने च विशदाविशदव्यवहारप्रसङ्गात् । न चात्र रूपमेवाविशदं विशदं च भाति, पीतशङ्खादिभ्रमे रूपान्तरवत्तया भातस्यापि तथा प्रत्यभिज्ञानात् । नापि परिमाणं, तस्य परमार्थस्य त्वयाऽनभ्युपगमात् । दूरे च परिमाणान्तरवत्तया वस्तुनः स्फुरणात् । अत एव नैकत्वसंख्या; दूरासन्नयोरेकानेकत्वबोधे तदेवेति दर्शनात् । अत्रोत्तरेणादिशब्देन संशयविपर्यय(धि)योर्ग्रहणम् । संशयविपर्ययौ तावदधिष्ठानग्रहे विशेषाग्रहात् समानधर्मग्रहाच्च भवतः । तथादृष्टिनियमश्च नान्यथयितुं शक्यः ।  
अधिष्ठानस्य कार्त्स्न्येन भानेऽभाने च न भ्रमः । भाताभाताकृतिभिदा कथं निर्धर्मके भवेत् ॥  
बाधकधीश्चाधिष्ठानातिरिक्ततदसाधारणधर्मविषया, तत्स्वरूपग्रहस्यारोपसहत्वात् । जिज्ञासा च नात्यन्तानुपलब्धे, अदर्शनात् । न च निश्शेषविदिते, वेद्याभावात् । अतस्तद्विषये विदिताविदिताकारत्वं सिद्धम् । तदिदं सर्वमभिप्रेत्य भिन्नाभिन्नवादिभिरप्युक्तम् - "आविर्भावतिरोभावधर्मकेष्वनुयायि यत् । तद्धर्मि यत्र वा ज्ञानं प्राग्धर्मग्रहणाद्भवेत् ॥" इति । अत्रागृहीताशेषधर्मधर्मिग्रहणं तु न मृष्यामहे । यत्तु बौद्धैरुक्तम् -   
"धर्मोपकारशक्तीनां भेदे तास्तस्य किं यदि । नोपकारस्ततस्तासां तथा स्यादनवस्थितिः ॥ नानोपाध्युपकाराङ्गशक्त्यभिन्नात्मनो ग्रहे । सर्वात्मनोपकार्यस्य को भेदः स्यादनिश्चितः ॥" इति ॥ तदपि मन्दम्, अन्वयव्यतिरेकसिद्धकारण(णादि)वैचित्र्यनिबन्धनस्वभावभेदवतामुपाधीनां परस्परव्यभिचारिवृत्तिनियतसामग्रीबोध्यत्वेन ग्रहणाग्रहणयोरुपपत्तेरिति । 

> नन्व् अस्तु प्रतिसन्धानबलात्  
द्वीन्द्रियग्राह्यं किञ्चित्;  
तत् तु रूप-रसाद्य्-आत्मकम् इति वा तद्-आश्रय इति वा  
न मृष्यामहे । तेषामेवाभावात्  
एकस्मिन्न् एव ग्राहक-भेदात् तत्-तद्-धर्म-धीः,  
यथा मणि-कृपाण-दर्पणादि-व्यञ्जक-भेदान्  
मुखादेर् अणुत्व-पृथुत्व-मलिनत्व-विमलत्वादिधीः,  
सव्य-दक्षिण-विपर्यासश् च

+इति ।  
तम् इमं पक्षं प्रतिक्षिपति -  
"नैकत्वे ऽप्य् अक्ष-भेदाद् भिदुरम् इवे"ति ।  
इह तावत् सर्वत्रासिद्धस्य कल्पनानुपपत्तिर् उक्ता ।  

बाधकान्तरमाह - मिथ इति । चक्षुर्-आदि-ग्राहक-वैजात्यं हि  
ग्राह्याकार-भेदात् कल्प्यते ।  
तद्-असिद्धौ कथं तद्-ग्राहक-भेद-कॢप्तिः,  
तद्-अभावे च  
कथं तत एव ग्राह्याकार-भेद-कॢप्तिर् इति ।  
इह तु मध्ये बुद्धि-भेद-प्रवेशे चक्रकम् ।  
अस्तु कारणभेदादिन्द्रियभेदकॢप्तिरिति चेन्न; इन्द्रियवैजात्यव्यवस्थापकस्य तस्यानुपलम्भात्, तत एव तत्कॢप्तौ तत्रापि मिथस्संश्रयात् । ननु दर्पणादिग्राहकभेदाद् ग्राह्ये सव्यदक्षिणविपर्यासः, पृथुत्वाणुत्वविमलत्वमलिनत्वकल्पना च दृष्टेति चेत्सत्यम्; दर्पणादेस्तद्धर्माणां च भेदेन दृष्टत्वात्तदधीनाध्यासभेदो यथादर्शनमङ्गीक्रियते । अत्र तु न तथा । अक्षेषु च ते बहिः कल्पनीयानां रूपादीनामसंभवात् । उपाधिज्ञाननिरपेक्षेयमौपाधिकभेदधीरस्तु मण्डूकवसाक्तदृष्टेर्वंशेषूरगबुद्धिवदिति चेन्न; तत्तद्दोषशक्त्या तत्तद्भ्रान्तिभेदसिद्धेः कल्प्याकारस्य क्वचित्संभवाच्च । चक्षुरादिस्वभावा एवात्रापि रूपादिभ्रान्तिहेतवो दोषा इति चेन्न; सर्वकल्पनाधारे स्वलक्षणेऽप्यनाश्वासप्रसङ्गात् । ततश्चेन्द्रियस्वभावभेदोऽपि दुर्वचः; अधिष्ठानाकाङ्क्षायामपि बुद्ध्यैव चरितार्थत्वात् । तथा चेन्द्रियस्वभावभेदोऽपि नावेक्ष्यः; पूर्वपूर्वबुद्धिशक्तिभेदादेवोत्तरोत्तरविचित्रभेदोपपत्तेः । ननु स्पर्शनेन्द्रियस्याज्ञातैर्भागभेदैः करतलप्रकोष्ठादिवर्तिभिरस्यैव दुरालभाः स्पर्शस्योल्लेखभेदा भवन्तीति चेन्न । स्पर्शस्यात्र भेदेनानुल्लेखात् दुरालभावयवानां तु वह्निकणवच्छरीरमाविशतां तद्विकृतिजनकत्वमात्रम्; प्रदेशभेदेन विकृतितारतम्यं च वह्न्यादिभिरिव नानुपपन्नम् । ननु मनुष्यपशुमृगादीन्द्रियभेदाद्भक्ष्यादिष्वानुकूल्यादिवैपरीत्यं तत्तारतम्यं च दृश्यते । न च वस्त्वेवानुकूलप्रतिकूलस्वभावम्; विरोधात्, सर्वेषामविशेषेण सर्वदोभयविधानुपलम्भात्, अनेकान्तवादानभ्युपगमाच्च । एवं चक्षुरादिभेदाद्रूपादिभेदभ्रमस्स्यादिति; तदपि न, तत्तत्कर्मशक्तिवैचित्र्यात्तत्तदनुकूलत्वादिव्यवस्थोपपत्तेः । वस्तुषु चानुकूलत्वप्रतिकूलत्वे सुखदुःखजनकत्वे एव; तथाऽपि सुखदुःखे बुद्धिभेदावेव भवद्भिरपि स्वीक्रियेते । ततश्चात्र विषयभेदाद्धीभेदः । तस्मादेव च स इति प्रसङ्गः स्यादिति चेन्न; विषयभेदस्य स्वकारणाद्यधीनत्वात्, तदुत्पाद्यबुद्धिभेदस्य तत्कारणत्वाभावात्, द्वयोरपि परस्परप्रतीतिनिरपेक्षप्रमाणसिद्धत्वाच्च । एवमुपाधिभेदैरेकस्मिन्नेव ह्रस्वत्वदीर्घत्वधीनिदर्शनान्यपि नेतव्यानीति । अत्रादिशब्देन पूर्ववत् संशयाद्यसंभवो नीलपीतशीतोष्णमधुराम्लादिभेदासंभवश्च गृह्यते । न हि नीलादिभेदेष्विन्द्रियभेदोपाधिकत्वं शक्यं वक्तुं, रूपादिभेदमिथ्यात्वे तदन्तःपातिनीलादिभेदोऽपि मरीचिकावीचिकान्यायेन मिथ्यैव स्यादिति चेन्न; असिद्धस्यासिद्धेन दुस्साधत्वात् । मिथो निदर्शनेन साधने मिथस्संश्रयात् निदर्शनमात्रेण निश्शेषनिह्नवप्रसङ्गाच्चेति । तथाऽप्येकमनेकस्वभावमिति चेन्न । स्वरूपभेदस्यानभ्युपगमात् धर्मभेदस्याविरुद्धत्वात् ।   
वेद्यहेतुफलाकारैर्भिन्नैरेका समेति धीः । तथा बाह्येऽपि दृष्टत्वाद्युगपत्क्रमशोऽपि नः ॥  
प्रतिसंबन्ध्यनेकत्वं यथा नैकस्य बाधकम् । तथा संबन्ध्यनेकत्वं स्वाभीष्टे च समत्वतः ॥ ८ ॥  
॥ इति द्रव्यसिद्धिद्रव्याद्वैतभङ्गौ ॥
</details>

<details><summary>नरसिंह-देवः आनन्ददायिनी - ०८</summary>

नन्ववस्थाश्रयो द्रव्यमिति लक्षणमसंगतं; धर्मधर्म्यभावात् इत्याक्षेपसंगतिं दर्शयति - नन्विति - चत्वारो हि बोद्धाः - वैभाषिकसौत्रान्तिकयोगाचारमाध्यमिकभेदात् । तत्र वैभाषिका अपि द्विविधाः - वात्सीपुत्राः अन्ये च । तत्र वात्सीपुत्राः - रूपरसगन्धस्पर्शशब्दपञ्चकव्यतिरेकेण धर्मी नास्ति । ते च चक्षुराद्येकैकेन्द्रियग्राह्याः । त एव समुदिताः पृथिवीत्वेन एकैकह्रासेन जलादित्वेन व्यवह्रियन्त इति वदन्ति । अन्ये वैभाषिकाः - शब्दस्तावन्न तत्वान्तरं । अपि तु रूपादिष्वेव केचन शब्दात्मानः इति वदन्ति । अपरे वैभाषिकाः सौत्रान्तिकैकदेशिनश्च एकस्य रूपादेः शब्दात्मकत्वे श्रोत्रग्राह्यत्वं चक्षुग्रार्ह्यत्व चेति ग्राहकभेदाधीनभेदव्यवहार आवश्यकः । नच केचन रूपादयः श्रोत्रग्राह्याः शब्दात्मानः; तथा सति सर्वेषां रूपाद्यन्यतमत्वप्रसङ्गेन चत्वार इत्यस्याभावप्रङ्गात् । नच पञ्चाप्यङ्गीकार्याः । तथा सत्यपि ग्राहकभेदं विना निर्वाहासंभवात्तदा-वश्यकत्वे दर्पणकृपाणादिव्यञ्जकभेदाद्यथा मुखं नीलत्वदीर्घत्वारोपवद्भासते तथा धर्म्येव रूपरसादिरूपेण भासते इति धर्मा न सन्ति धर्म्येक एवेत्याहुः ॥ सौत्रान्तिकमते धर्मिणोऽनुमेयत्वऽपि इन्द्रियजन्यवृत्तौ तदाकारार्पणात् ग्राहकभेदेन तद्भेद इत्यवगन्तव्यम् । योगाचारस्य तु बुद्धिव्यतिरेकेण किमपि नास्तीति मतं । माध्यमिकस्य तु सर्वं शून्यमिति मतम् ॥ तत्र वैभाषिकसौत्रान्तिकमतद्वयमनुवदति - रूपादेरिति । निराधाराः धर्मा इत्यर्थः । रूपादितयेति धर्म्येक एवेति पक्षः । रूपत्वेन रसत्वेन च विकल्प्यमानस्य गृह्यमाणस्येत्यर्थः । एवमाहुरिति - तत्वसा(ग)रादिग्रन्थ इति शेषः । निराधारा इति धर्मपक्षः । निर्द्धर्मका इति धर्मिपक्षः । केचित्तु - रूपादय इत्युक्त्या धर्मपक्ष एव । धर्मिपक्षस्तु -  
अत्थि रूआइएण एअं घयत्ति अक्खभेआदो ।  
इत्यादिभिरुक्तं उपलक्ष्य इत्याहुः ।  
अस्ति रूपादिकेन एकं गृह्यते अक्षभेदात् । इति तदर्थः ॥   
वत्सी वैभाषिकमाता । वत्सीपुत्र(छात्राः) संबन्धिनो वात्सीपुत्राः ।  
निराधारत्वं तावदिति- निर्द्धर्मकत्वं 'धर्मोनिर्धर्मकश्चेत्' इत्युत्तरत्र निरसिष्यते । अनन्यथासिद्ध(प्रमाणभूत)प्रतीतेरेवार्थसाधकत्वात् तामुपन्यस्यति - अस्तिहीति । प्रामाण्यानन्यथासिद्धिं दर्शयति - सा तावदिति । ग्रहणमिति वक्तव्ये इति - उभयेन्द्रियजन्यैकविषयज्ञानमात्रेणापि धर्मिसिद्धिसंभवात् प्रत्यभिज्ञाग्रहणस्य प्रयोजनं वक्तव्यमित्यर्थः । पूर्वं स्पृष्टवत इदानीं पश्यतश्चैक्यात् ज्ञातृस्थैर्यं; पूर्वं स्पृष्टस्येदानीं दृश्यस्य चैक्यात् ज्ञेयस्थैर्यमिति बोध्यम् । नन्वेवमपि प्रत्यभिज्ञया रूपाद्यतिरिक्तं द्रव्यं साधयितुं न शक्यते; रूपस्पर्शैक्यबोधनेनैव तस्याश्चरितार्थत्वात् इत्यन्यथासिद्धिमाशङ्क्य परिहरति - सेयं इत्यादिना । न रूपमात्रगाचेरा - न रूपमात्रैक्यविषयिणी । दर्शनस्पर्शनयोरिति - चक्षुरिन्द्रियगिन्द्रिययोः । एकैकमात्रविषयत्वेन कस्यापीन्द्रियस्योभयग्राहकत्वं न संभवति । न च मिळितं गृह्णाति; पूर्वापरकालव्यापारत्वेन युगपद्व्यापाराभावात् । भावेऽप्येकस्योभयगोचरत्वाभावेन वायौ स्पर्शं घटे रूपं च गृह्णतोः दर्शनस्पर्शनयोरिव प्रत्यभिज्ञापकत्वायोगादिति भावः ।  
इदं रूपस्पर्शवदिति - यदेव रूपवत् तदेव स्पर्शवदित्यर्थः । ननु रूपादेः प्रतिनियतेन्द्रियग्रह्यात्वं न स्वरूपेण; अपि तु रूपत्वाद्यवस्थाविशिष्टतया; तथाच रूपत्वविशिष्टस्यैव स्पर्शत्वाद्यवस्थस्य त्वगिन्द्रियेण ग्रहसंभवात् न प्रत्यभिज्ञान्यथानुपपत्त्या तदतिरिक्तधर्मिसिद्धिरिति शङ्कते - नन्विति -इयं शङ्का भवत्पक्षे(नोदेति)नोपपद्यते इत्याह - न स्यादिति । ननु विभज्यवैभाषिकेण - 'अत्थिहि भिक्खवे अकदयं' इत्यागमबलेन नित्यस्यापि तत्वस्याङ्गीकारात् कथमवस्थान्तरभाजो वस्तुनो राहित्यभित्यत्राह - विभज्येति - अस्तिहि भिक्षोरकृतकं इति तदर्थः । विभज्य - विभागेन नित्यवस्त्वङ्गीकारात् विभज्यवैभाषिक इति नाम । वैभाषिकैकदेशीति यावत् ।  
अतिमन्द इति - बौद्धसमयप्रसिद्धसत्वक्षणिकत्वव्याप्तिभङ्गप्रसङ्गात् तेनैव न्यायेन सवर्वस्तुस्थायित्वस्यापि प्रसंगादिति भावः ।  
केचित्तु -   
णाणस्मि अप्पऊणिअ आआरं बहु अप्पाणं ।  
णिब्भाइ सोसरूवं धम्मो वा कोवि तस्सव्व ॥  
इत्यादिसौत्रान्तिकपक्षे धर्माभ्यनुज्ञानात् कथंचिदवस्थामादाय शङ्कासंभवेऽपि वैभाषिकपक्षो विशिष्यासंगत इत्याह विभज्येति इत्याहुः ।  
{ज्ञानेऽर्पयित्वा आकारं वस्त्वात्मनः ।   
निर्भाति सस्वरूपं धर्मो वा कोऽपि तस्यैव ॥ }   
इति तदर्थः । विभज्य - विशिष्येत्यर्थः । धर्मिवादिसौत्रान्तिकापेक्षयेति शेषः ।   
ननु रूपादौ रूपत्वाद्यवस्था अतिरिक्ता माभूत् । किंतु रूपादिकमेव संहृतावस्थं द्वीन्द्रियग्राह्यं; तदेवासंहतस्वरूपं प्रतिनियतेन्द्रियग्राह्यं भवत्वित्यनूद्य पीरहरति - तदिहेति - न प्रतिसन्धानपदमिति - न प्रत्यभिज्ञाविषय इत्यर्थः । संघातिस्वरूपाणां प्रतिनियतेन्द्रियग्राह्यत्वादिति भावः । द्रव्यवाद एव वरमिति - अवयव्यादिवद्वृत्तिविकल्पदुष्टाप्रामाणिकसंघाताश्रयणा(द्रूपी)दपि घट इति प्रतीत्यनुसारेण द्रव्यस्याङ्गीकारो न्याय्य इति भावः ।  
ननु भवद्भिरपि तन्तुसंघातः पट इति स्वीकारात् स एवाङ्गीकर्तुं युक्त इत्यत्राह - संसर्गाख्येति -तथाऽपि तवापसिद्धान्त इति भावः ।  
विशेषणविशेष्येति - तथा च द्रव्यवादसधर्मकत्वयोः प्रसङ्ग इति भावः । द्वितीय इति - यद्यपि शुक्तिरूप्यस्यापि तदिदमिति प्रत्यभिज्ञाविषयत्वमस्ति; तथाऽपि प्रत्यभिज्ञाया अबाधितत्वेन प्रमात्वात् तन्मते अर्थजत्वस्यावश्यकत्वे तज्जनकत्वेनार्थस्यार्थक्रियाकारित्वादसत्वं न स्यादिति भावः । नन्वस्मिन् पक्षे व्यवधानाभावसहितं स्वरूपं संघातः संयोगस्य नैरन्तर्यरूपत्वाङ्गीकारात् । अतो न संसर्गाख्य धर्मस्वीकार इति पक्षमनूद्य दूषयति - निरन्तरेति - प्रत्येकपक्षवदिति -उभयेन्द्रियग्राह्यस्यैकस्याभावात् । न च नैरन्तर्यरूपाभावस्यैवोभयेन्द्रियवेद्यता; तशऽप्युभयोर्निरूपकयोरग्रहणे उभयनैरन्तर्यस्यापि ग्रहणासंभवात् । वस्तुतस्तस्य तुच्छतया प्रत्यभिज्ञाक्रियार्थक्रियाकारित्वं न युक्तं; अन्यथा तदादाय सधर्मकत्वप्रसङ्ग इति भावः । नैरन्तर्यमात्रेणेन्द्रियान्तरग्राह्यत्वाङ्गीकारे बाधकमाह - अन्यथेति -अविशेषादिति भावः । ननु दृष्टमेव जिघ्रामि मधुरमेव पश्यामि इति प्रत्यभिज्ञानदर्शनादिष्टापत्तिरिति चेन्न, रसादीनामपि चक्षुरादिग्राह्यत्वे दर्शनमात्रेण रसादिग्रहणात् संशयाभावप्रसङ्गेन प्रत्यभिज्ञाशयास्तदनुमितधर्मिविषयत्वात् । ननु वनादौ देशैक्यस्य संघातत्वदर्शनादत्रापि तथास्त्वित्याशङ्क्य निराकरोति - एतेनेति - देशस्यापि रूपा-दिस्वलक्षणमात्रत्वे द्वीन्द्रियग्राह्यत्वाभावात् प्रत्यभिज्ञानुपपत्तिः । रूपादेराश्रयतयाऽभ्युपगतस्य एकस्य वस्तुनः संघातत्वे द्वीन्द्रियग्राह्यत्वे च तस्यैव द्रव्यत्वापत्तिः सधर्मकत्वापत्तिरित्यादिनेत्यर्थः । एतेनेत्यस्य रसादिष्वपि प्रसङ्गेनेत्यर्थमप्याहुः ॥ दूषणान्तरमप्याह - एकदेशान्वयिनामिति -अतिप्रसङ्गपरिहारं शङ्कते । देशोऽपीति - अभिन्नदेशकालं स्वलक्षणं संघात इति भावः । तस्य युष्माभिरिति - 'आकाशे हि पदार्थानामवस्थानं आकाश एव ह्यवकाशः स चावरणाभावः' इति भावत्कवचनात् । तस्य शून्यतया रूपाद्यनाधारस्य संघातव्यवहारनिमित्तत्वाभावादिति भावः । भिन्नभिन्नक्षणेति - पूर्वपूर्वरूपस्पर्शोपादानत्वादुत्तरोत्तररूपस्पर्शयोरिति भावः । तत्संघातस्येति - भवत्पक्षे तस्यापि (रूपादि) क्षणत्वेन नानात्वात् तदैक्यं च संघातत्वेन वक्तव्यं तस्यापि संघातरूपत्वेन संघातरूपदेशापेक्षायां अनवस्था । तथाच - पृथिव्याद्येकदेशसंघातप्रयोजको दुर्लभ इति भावः । अन्योन्येति - पृथिवीशब्दवाच्यरूपरससंघातस्य एतत्संघातावच्छेदेन संघातत्वाङ्गीकारे इति भावः । ननु गन्धानुमिते द्रव्ये घ्रातमेव पश्यामीतिवद्दृष्टरूपानुमितस्पर्शे दृष्टमेव स्पृशामीति प्रत्यभिज्ञेत्याशङ्क्य उभयाश्रयस्यैकस्य त्वयाऽनङ्गीकारेण साहचर्यगर्भव्याप्तिग्रहासभवान्नानुमानप्रवृत्तिरिति परिहरति -अथेति । भेदग्रहेऽपि भ्रमरूपप्रत्यभिज्ञाङ्गीकारे बाधकमाह - रसादिष्वपीति ।  
प्रत्यभिज्ञाया निर्विषयत्वे प्रत्ययमात्रस्याविशेषान्निर्विषयत्वप्रसङ्गेन रूपादि-स्वलक्षणस्याप्यपह्नवस्स्यादित्याह - योगाचारनीत्येति । समत्वादिति - ग्राह्यग्राहकभावानुपपत्त्यादिबाधकस्य तेनापि प्रतिपादनादिति भावः । संघातादेरयोगादित्यत्रादिशब्दसंगृहीतं मतान्तरं शङ्कते - यत्तु मतान्तरमिति । द्वित्रिचतुसस्वभावा इति द्वन्द्वगर्भो बहुव्रीहिः । न च सर्वत्र सर्वान्वयः; देवदत्तयज्ञदत्तविष्णुमित्राः रक्तशुक्लकृष्णाः इतिवद्योग्यतयान्वयव्यवस्थासंभवात् । अतो द्वित्रिचतुरित्यत्र न समासान्तप्रसङ्गः ।  
तदुक्तं तत्वमात्रपञ्चिकायां --  
वाय्वादिव्यवहरो भवति स्पर्शादिलक्षणैरेव ।  
द्वित्रिस्वभावमाग्भिः एकस्माद्ध्रस्वतादीव ॥  
इति । अत्र मते धर्माणामेव तथाव्यवहारसाधनत्वं; धर्म्येवेति पक्षे तु न वस्तुनानास्वभावत्वं; किन्तु ग्राहकभेदेन तथा व्यवहार इति भेदः ॥  
स्वभावभेदा इत्यत्र स्वश्चासौ भावश्चेति स्वभावः - स्वरूपमित्यर्थः; उताहो स्वस्य भावः स्वभावः इति षष्ठीसमासः इति विकल्पं मनसि निधाय प्रथमं दूषयति - एकस्येति । चतुष्ट्वे हि वस्तुस्वभावानां परस्पराभेदे चतुष्ट्वव्याघातः भेदेऽत्वेकत्वव्याघात इति भावः । द्वितीयं दूषयति -अनेकेति । अगत्या धर्मिपक्षमवलम्बते - एकस्मिन्नेवेति । सर्वत्रासिद्धस्येति -क्वचित्सिद्धस्यैवारोपादिति भावः । ननु प्रत्येकं सिद्धानामेकस्मिन्नारोपे को विरोध इति चेत्; न; एकैकात्मकत्वेन सिद्धानां भेदाद्विरोधग्रहेणारोपासंभवादविरोधार्थं क्वचित्समावेशे वक्तव्ये तदसिद्धिरिति भावः । ननु रूपरूपिणोः भेदग्राहकप्रमाणाभावादभेदसिद्धौ रूपादीनामाश्रयासिद्धिरित्यत आह - एतेनेति - प्रत्यभिज्ञानुपपत्तिरूपस्य पूर्वोक्तसाधकस्य सत्त्वेनेत्यर्थः । दूषणान्तरमाह - विपरिर्तस्येति । अभेदानुपलम्भेन भेदस्यैव सिद्धेरित्यर्थः । अभेदानुपलम्भमेव दर्शयति - नहीति । ननु वैपरीत्यप्रसङ्गो नोपपद्यते - सहोपलम्भनियम मत्वर्थीयप्रत्ययनिरपेक्षसामानाधिकरण्यैकशब्दानुविद्धप्रत्यय प्रथ-मपिण्डग्रहणकालिकाभेदग्रहणरूपाभेदोपलम्भहेतुचतुष्टयस्य सत्त्वादित्यत्राह - सहोपलम्भनियमादीति । निरसिष्यामह इति । भेदाभेद - निरसनावसरे इत्यर्थः । असिद्धश्चायं प्रथमो हेतुरित्याह - नचेति । रूपमन्तरेणेति - स्वकीयरूपमन्तरेणेत्यर्थः । धर्मिज्ञान-स्याप्यारोप हेतुत्वादिति भावः । तमन्तरणेति - शङ्खमन्तरेण तदीयरूपस्यन्यत्रारोपस्थल इत्यर्थः । ननु पीतशङ्खादिभ्रमे पीतिमगुणविशिष्ट एवान्यश्शङ्खस्तदानीमुत्पद्यते; क्षणिकत्वाङ्गीकारेण पूर्वशङ्खस्य नाशात् । यद्वा - पित्त(पीत)द्रव्यस्यैवायं शङ्खाभासरूपेण परिणामः । तथाच सिद्ध एव सहोपलम्भनियमः तत्राह - नचेति । तत्र हेतुमाह - स्पर्शनेनेति - क्षणिकत्वेन शङ्खान्तरोत्पादनं युक्तं; स एवायमिति प्रत्यभिज्ञानुपपत्तेः नापि पित्तविवर्तः; त्वगिन्द्रियविषयत्वानुपपत्तेरित्यर्थः । एवमिति - जले औष्ण्यभ्रमकाले तदीयशैत्यानुपलम्भात् उष्णस्पर्शस्याश्रयं विनोपलम्भाच्चेत्यर्थः । आदिशब्देन रसादयो गृह्यन्ते । सहोपलम्भनियमस्य व्याप्तिग्रहस्थानाभावान्न साधकत्वं तथाऽपि साधकत्वे योगाचारमतप्रसङ्ग इत्याह - यदि चासाविति । प्रत्युत सहभावस्य भेदघटितत्वात्तन्नियमहेतुर्विरुद्ध इत्याह - अत इति । किंच सहोपलम्भनियमेन धर्मधर्मिभेदनिरसनेऽपि रूपस्पर्शयोस्तन्नियामकाभावादसिद्धेः दृष्टमेव स्पृशामीति प्रत्यभिज्ञानुपपादनादेतावान् प्रयासो व्यर्थ - इत्याह - किंचेति । भवद्भिरेवानुगतो धर्मी बुद्धेर्बाध्यबाधकभावनिरूयणस्थले बुद्धितत्वमालायामुक्तः; स इदानीं त्यज्यत इति पूर्वापरविरोध-श्चेत्याह यत्तदन्यत्रेति अनुपप्लवेति - इदमित्थं सिद्धिटीकायां व्याख्यातं - शुक्तिकारजतयोर्बाध्यबाधकभावः कथं नियम्यते? नहि विरोधेन ; वैपरीत्यस्यापि प्रसङ्गात् । नच निषेधात्मकतया; विधेरपि क्वचिद्बाधकत्वात् निषेधस्यापि बाध्यत्वात् । न च प्रामाणिकत्वाप्रामाणिकत्वाभ्यां; प्रामाणिकस्यापि दुर्बलस्य शत्रोर्बाध्यत्वात् । किंच बाधार्थं बाध्यविषयकव्यापारं कुर्वाणो हि लोके बाधक इत्युच्यते नहि सत्यस्य शुक्त्यादेर्मिथ्यारजतत्वादिकं प्रति व्यापारोऽस्ति; अव्याप्रियमाणस्यापि बाधकत्वेऽतिप्रसङ्गो विपरिवर्तश्च स्यात् । तस्मात्कथं बाध्यबाधकभावव्यवस्थेति? उच्यते - अनुपप्लवेति - उपप्लवभूतोऽर्थस्वभावो रजतत्वं; अनुपप्लवभूतोऽर्थस्वभावोऽनारोपितश्शुक्तित्वादिः । तस्य विपर्ययैः - उपप्लवभूतैः रजतत्वादिभिः न बाधः; किं त्वयत्नवत्त्वेऽपि - बाध्यरजतत्वविषयव्यापाररहितत्वेऽपि शुक्तित्वादिरेव बाधः ; कुतः? बुद्धेस्सत्पक्षपाततः - भूतार्थपक्षपातित्वात् । अयं भावः - भूतार्थपक्षपातो हि बुद्धिनां स्वभावः । तावदेवेयमनवस्थिता ; तावदेवेयं भ्रान्तिः । यावत्तत्वं न प्रतिलभते; तत्प्रतिलाभे तु तत्र स्थितपदा सती अप्रामाणिकं रजतत्वं न संस्पृशेत्; बुद्धेस्ततो निवृत्तिरेव तद्विषय-व्यापारमकुर्वतोऽपि बाधकत्वं नाम । यथा हि वेश्यया परिगृह्यमाणः कुरूपो दरिद्रो वा तद्विषयव्यापारमकुर्वताऽपि सुरूपेणाढ्येन वा बाध्यते; बाधकत्वं चाढ्यस्य सुरूपस्य दरिद्रात्कुरूपाद्वा वेश्याया निवृत्तिरेव तथैतदपीति । अन्ये तु - सर्वेपि पुरुषास्सर्वेष्वपि पदार्थेषु संभावितभ्रान्तयः आहोस्वित् कस्मिंश्चित्पदार्थे कश्चिदसं भावितभ्रान्तिरपि भवतीति? तदर्थं विचारितं; कस्मिंश्चित्पदार्थे कांश्चिदाकारान् कश्चिद्गृह्णाति । अपरस्तु ततोऽप्यधिकान् । ततोऽन्यस्ततोऽप्यधिकान् । तत्र पूर्वस्या बुद्धेरुत्तरोत्तरमुत्कृष्यते । इयं चोत्कर्षपरम्परा कस्मिंश्चित्पुरुषे समाप्यते आहोस्विदप्रतिष्ठां गच्छतीति ? यदा तु काष्ठां न प्राप्नोति तदा सर्वेऽपि संभावितभ्रान्तयः । सर्वेषामपि स्वाज्ञाताकारस्य पदार्थेषु संभवात् । यदा तु काष्ठां प्राप्नोति तदा तस्मिन् पदार्थे तेनाज्ञाताकाराभावात् आकाराज्ञानहेतुकभ्रमासंभवः इति । तत्र पदार्थाभ्यासो हि बुद्ध्यत्कर्षहेतुर्भवति । अभ्यासेन जायमानोत्कर्षपरम्परा काष्ठां गच्छन्ती दृष्टा । यथा पुटपाकोत्कर्षेण जायमाना स्वर्णोत्कर्षपरम्परा दशवर्णे । पदार्थाभ्यासोऽभ्यासत्वात्काष्ठाप्रातिहेतुः इति । ननु लङ्घनाभ्यासेऽप्यभ्यासत्वं वर्तते; न स काष्ठाप्राप्तिहेतुर्भवतीति, मैवं; तत्रोत्कर्षें जनयन् लङ्घनाभ्यासः पूर्वापूर्वप्रयत्नाधिकप्रयत्नापेक्ष एवोत्कर्षं जनयति । तथाच त्रैलौक्यलङ्घनहेतुभूतप्रयत्नस्यासंभवात्तत्रोत्कर्षकाष्ठाप्राप्तिर्नास्ति । अयं चाभ्यासोऽधिकप्रयत्नापेक्ष एवोत्कर्षहेतुः पुटपाकाभ्यासवत् । तस्मादुत्कर्षकाष्ठाप्राप्तिहेतुर्भवतीति । एतदेवाभिप्रेत्योक्तं -अयत्नवत्त्वेऽपि बुद्धेः इति । पूर्वप्रयत्नाधिकप्रयस्रसापेक्षेणाभ्यासेन जायमानतया उत्कर्षकाष्ठां प्राप्तायाः अत एव यथार्थविषयाया बुद्धेः तत्पक्षपाततो बाधकत्वमुपपद्यते इति । अस्मिन् पक्षद्वयेऽपि धर्मिस्वरूपस्य धर्मस्य चाङ्गीकाराद्विरोध इति भावः । अत्र बुद्धेस्तत्पक्षपाततः तत्पक्षपातत इति पाठद्वयं बोध्यं । केचिदेवं व्याचख्युः - निष्कलङ्कप्रत्यक्षसिद्धस्य युक्तिभिर्न बाध इति त्वयाङ्गीकारात् तन्न्यायो धर्मविशिष्टधर्मिण्यप्यस्त्वित्यत्राह - यत्तदन्यत्रेति । उपप्लवो - बाधः । प्रत्यक्षवाधाभावादनुपप्लवभूतः स चासावर्थश्च तथोक्तः । स्वभावः - स्वरूपं । विपर्ययैः -यौक्तिकबाधैः प्रत्यक्षबुद्धेरबाधितार्थविषयकत्वस्यौत्सर्गिकत्वादित्यर्थ इति । तदिहेति - एकस्मिन् धार्मिणि भ्रान्त्यभ्रान्त्यनुगत प्रामाणिकधर्माङ्गीकारेण ह्ययं बाध्यबाधकभावसमर्थनार्थो वा काष्ठाप्राप्तिसमर्थनार्थो वा ग्रन्थ आरब्ध इति न विस्मर्तव्यमित्यर्थः ।  
बुद्ध्यन्तराणीति - यद्यपि दृष्टमेव स्पृशामीति पूर्वोक्तापि प्रत्यभिज्ञा एकेन्द्रियजन्यैव चक्षुमार्त्रजन्यत्वात्; तथाऽपि सा इन्द्रियद्वयसापेक्षेति भावः । अभिन्नेन्द्रियजन्यानि -भिन्नेन्द्रियानपेक्षाणि ॥ ननु विशदाविशदज्ञानं कथं धर्मिसाधकमित्यत्राह - अल्पधर्मविशिष्टतयेति तथाच एकस्यैव वस्तुनो भूयोऽल्पधर्मविशिष्टतया ग्रहणमेव प्रतीतेर्विशदाविशदत्वमिति धर्मिसिद्धिरिति भावः । ननु विशदाविशदत्वमधिकन्यूनविषयत्वमेव, न त्वेकधर्मिणि अधिकन्यूनधर्मविषयत्वं । तथाच न धर्मिसिद्धिरित्यत्राह - १*न तु न्यूनाधिकेत्यादिना । ननु रूपमेव दूरादूरयोरविशदं विशदं च भासतां; न(च)तु रूप एवाल्पबहुधर्मप्रसङ्गः; तदाऽपि तदाश्रयासिद्धेः इत्यत्राह - नचेति । तथा च पीतशङ्खभ्रमस्थले पूर्वं श्वैत्यस्य ग्रहणादिदानीं पीतिमग्रहणात्तयोरभिन्नत्वात् तद्विषयतया प्रत्यभिज्ञाया अनिर्वाहादुभयानुयायिधर्मिसिद्धिरिति भावः । परिमाणस्य द्वीन्द्रियग्राह्यतया प्रत्यभिज्ञाविषयत्वमस्त्वित्यत्राह - नापीति ।  
काल्पनिकं परिमाणमस्त्वित्यत्राह - दूरे चेति । तथाच दूरान्तिकयोर्भिन्नपरिमाणस्फुरणान्न प्रतिज्ञानिर्वाह इति भावः । उक्तन्यायेन संख्याया अभावात्; काल्पनिकत्वेऽपि दूरासन्नयोः भिन्नसंख्यास्फुरणान्न तामादायापि निर्वाह इत्याशङ्क्याह - अत एवेति ननु संशयानुरोधात्कथं धर्मिसिद्धिरित्यत्राह - संशयविपर्ययौ तावदिति । किञ्चिदाकारे - णाधिष्ठानज्ञानं किञ्चिदाकारविशिष्टतया च तदज्ञानं तस्मिन् सादृश्यज्ञानं च तत्कारणं । तौ तद्धर्म्यभावे न संभवत इत्यर्थः । तेषां कारणत्वे नियामकमाह - तथा दृष्टि नियमश्चेति - अन्वयव्यतिरेकदर्श-नादित्यर्थः । ननु स्तो निर्धर्मकत्वेऽपि संशयविपर्ययावित्याशङ्क्य कारणासंभवान्न संभवत इत्याह - अधिष्ठानस्य कार्त्स्न्येनेति । निर्धर्मकत्वपक्षे अधिष्ठानज्ञानमस्ति न वा ? अस्ति चेत् कार्त्स्न्येन तद्रूपविशेषदर्शनादज्ञाताकाराभावान्न भ्रमः । तदभावे सामान्येनापि तज्ज्ञानाभावान्न भ्रम इत्यर्थः । ननु निर्धर्मकत्वेऽपि भाताभाताकारोऽस्तु इत्यत्राह - भाताभातेति । अयं भावः - एकस्य वस्तुनो न स्वरूपेण भाताभातत्वसंभवः विरोधात्; अपि तु किञ्चिद्धर्मविशिष्टतया ज्ञातत्वं किंचिद्धर्मविशित्वेनाज्ञातत्वं वाच्यं; तच्च निधर्मकस्य न संभवतीत्यर्थः । बाधकप्रत्ययबलादपि धर्मसिद्धिरित्याह - बाधकधीश्चेति । ननु धर्मस्वरूपज्ञानमेव बाधकमस्तु न तावता धर्मधर्मिभाव आवश्यकः इत्यत्राह - स्वरूपग्रहस्येति । तथाच क्वचिदप्यारोपो न स्यादिति भावः । जिज्ञासाबलाच्च धर्मधर्मिभावसिद्धिरित्याह - जिज्ञासा चेति । इदं च निर्विशेषजिज्ञासाखण्डनसमये शतदूषण्यां प्रपञ्चितमाचार्यैः; तत्रानुसन्धेयम् । विदिताविदिताकारवत्त्वमिति आकारो - धर्मः । भिन्नाभिन्नवादिभिः - भास्करादिभिः । आविर्भावधर्मः - धर्मिग्रहणनियतग्रहणो धर्मः इदन्त्वादिः । तिरोधानधर्मः -धर्मिग्रहणसमये कदाचित् तिरोधानार्हधर्मः शुक्तित्वादिः । तत्रानुगतं धर्मीत्यर्थः । प्रकारान्तरमाह - यत्रेति । यत्र वा वस्तुनि धर्मग्रहणात्पूर्वं ज्ञानं भवेत् तद्धर्मीत्यर्थः । शुद्धनिर्विकल्पकानङ्गीकारात् स्वानभिमतांशमाह - अत्रागृहीतेति - अगृहीताशेषधर्मस्य धर्मिणो ग्रहणमित्यर्थः । धर्मधर्मिभेदे परोक्तं बाधकं शङ्कते - यत्तु बौद्धेरुक्तमिति । धर्मोपकारेति सिद्धिटीकायामिदमित्थं व्याख्यातं - धर्माणां न केवलं धर्मिमात्रमङ्गीकार्यं; अपि तु धर्मान्प्रति उपकारः तच्छक्तिश्च । न हि तदनुपकारिणस्तद्वत्वं संभवतीति माभूद्दश मासानपि धृत्वा प्रसूतापि वन्ध्या पुत्रिणी । नचाशक्त उपकारको नाम; अतिप्रसङ्गात् । नहि नद्यश्शतं सम्भूयापि पचेरन्; तस्माद्धर्मिणमङ्गीकुर्वता तस्मिन् धर्मोपकारः तदङ्गभूता शक्तिश्चेति पदार्थद्वयमङ्गीकरणीयं । अस्तु; सम्पदेव सम्पदोऽनुबध्नातीति चेत्; नायं संपत्सपंदनुबन्धः; किन्तु विपदो विपदनुबन्ध एवायमिति प्रतिपादनार्थमिदं पद्यमवतीर्णं । धर्मेति - अयमर्थः धर्मविषयोपकारार्थं याश्शक्तयो मया आपादिताः तासां धर्मिणा भेदोऽभेदा वा? आद्ये तासामपि शक्तीनां धर्मत्वं वाच्यं धर्मिणश्च तद्वत्त्वं । ततश्च तासां शक्तीनां ततो -धर्भिणः उपकारो यदि न; तदा किं ता अस्य स्युः? अन्येषामपि किं न स्युः? न ह्यनुपकारकस्तद्वान्नाम । अस्तु तर्हि तत्राप्युपकारश्शक्तिश्च; तत्राह - तथा स्यादिति - त्रिचतुरकक्ष्याविश्रमे नियामकभावात् । अस्तु तर्हि -  
स्वभावनियमाभावादुपकारोऽपि दुर्घटः ।  
इति न्यायेनाभिन्ना इति द्वितीयः पक्षः; तत्राह - नानोपाधीति । उपकाराङ्गभूता शक्तिः उपकाराङ्गशक्तिः । अयं मावः - रूपवत्त्वमात्रमस्य न स्वरूपं; अपि तु स्पर्शवत्त्वमपि । तथाच रूपत्त्वादिसमस्तधर्मैरभिन्नात्मा धर्मी । तथाच यदैकधर्मवत्तया गृह्यते तदा सर्वधर्मात्मनापि गृहीत एव; स्वरूपे ग्रहणाग्रहणासंभवात् । ततश्चोपकार्यस्य धर्मस्य अनिश्चितः को भेदस्स्यात् अनिश्चितांशस्स्यात् - रूपस्पर्शादीनां सर्वेषां एकात्मत्वेनागृहीतांशाभावादिति धर्मधर्म्यङ्गीकारेऽपि भातामातांशानुपपत्तेः संशयाद्यनुपपत्तिस्समेत्यर्थः । उपाधीनामिति - न तावद्रूपस्पर्शवद्धर्म्यभेदमात्रेण रूपादीनामभेदः; अन्वयव्यतिरेकसिद्धभिन्नकारणकानां रूपादीनां घटपटयोरिवैक्यासंभवात् । न च धर्मोपकारशक्तीनामित्युक्तदूषणं संभवति; अन्वयव्यतिरेकसहकृतप्रत्यक्षादिप्रमाणैः कश्चिदेव रूपादीनां धर्मीति नियमसंभवात् । अन्यथा क्षणसंतानपक्षेऽपि सर्वक्षणसंतानोऽपि सर्वस्य किं न स्यात्? इति तत्राप्युपकारशक्तिकल्पनमुखेन बहुविप्लवप्रसङ्गात् । तथा च धर्माणां भेदे युगपद्ग्रहणनियमोऽपि नास्ति; ग्राहकाणां परस्परव्यभिचारित्वात् । तस्मात् धर्मिणो ग्रहणेऽप्यनिश्चितांशसंभवात् 'को भेदस्स्यादनिश्चितः' इत्यनुपपन्नं; रूपस्य ग्रहणेऽपि रसस्याग्रहणोपपत्तेः । रूपादितया विक-ल्प्यमानस्येत्युक्तं पक्षं दूषयितुमनुभाषते नन्वस्तु प्रतिसन्धानबलादिति । एकस्मिन् वस्तुनि रूपरसाद्याकारबुद्धिः कथमित्यत्राह - एकस्मिन्नेवेति । ननु ग्राहकनिष्ठानां धर्माणां ग्राह्ये ग्रहणमस्तु तत्राविद्यमानानां रूपादीनां कथं ग्रहणमित्यत्राह - सव्यदक्षिणविपर्यासश्चेति । इह तावदिति । क्वचिदप्यसिद्धस्यारोपासंभवात् ग्राहकभेदान्न भेदधीरित्यर्थः । किञ्च इन्द्रियभेदः प्रमितो ग्राह्येऽध्यस्यते उत सत्तयेति विकल्प्याद्यं दूषयति - चक्षुरादीति ।  
कल्प्यत इति - ज्ञायत इत्यर्थः । ग्रहणभेदाद्ग्राहकभेदः कल्प्यतामित्यत्राह - मध्ये इति । बुद्धेर्भेदो न जातिकृतः; एकविषयप्रत्यक्षानुमित्योरिव समानव्यवहारप्रसङ्गात् । अपि तु विषयकृतः । स च न संभवति; ग्राहकभेदज्ञानायत्तत्वात् । तथा च इन्द्रियभेदज्ञाने विषयभेदारोपः ततश्च विज्ञाने भिन्नविषयत्वज्ञानं तत इन्द्रियभेदज्ञानमिति चक्रकमित्यर्थः ।  
इन्द्रियेति - तथाविधकारणस्यानुपलम्भात्कल्पनं इन्द्रियवैजात्येन इन्द्रियवैजात्यं च तेनेत्यन्योन्याश्रय इत्यर्थः । ननु तर्हि व्यञ्जकभेदात् क्वापि धीभेदो न स्यात् इति शङ्कते - नन्विति । दृष्टान्तदार्ष्टान्तिकवैषम्येन परिहरति - सत्यमिति । सत्यं; मालिन्यादयो भेदेन दृष्टा आरोप्यन्ते रूपादयस्त्वक्षेषु तदन्यत्र वा न गृहीताः कथमारोप्येरन् इत्यर्थः । द्वितीयं पक्षमाशङ्कते - उपाधीति । तत्तद्दोषेति - न चात्रेन्द्रियस्वरूपभेदतद्दोषव्यक्तीनां सिद्धिरिति भावः । ननु प्रतीतिवैजात्यं सिद्धं कारणादिवैजात्यं साधयतीत्यत्राह - कल्प्याकारस्येति । वैजात्यं विषयकृतमिति तद्भ्रान्तिरन्यत्र तत्सिद्धिसापेक्षेति भावः । ननु चक्षुरादिस्वभावास्सिद्धाः । त एव दोषा अध्यासहेतवः!न चान्यत्राप्रसिद्धस्यारोपानुपपत्ति; आरोप्यज्ञानस्याहेतुत्वात्, अन्यथा कदाचिदपि सर्पादर्शिनो मण्डूकवसाञ्जनाक्तनेत्रस्य वंशे सर्पभ्रमाभावप्रसङ्गादिति शङ्कते चक्षुरादि स्वभावा एवेति । चक्षुरादीनामेव दोषत्वे स्वलक्षणस्यापि सिद्धिर्नस्यात्; दोषजन्यतया निर्विकल्पस्यापि प्रामाण्याभावप्रसङ्गादिति परिहरति नेति । ततश्चेति - धर्मधर्मिणोरुभयोरपि कल्पितत्वप्रसङ्गात्तदुभयातिरिक्तपदार्थासंभवाच्च न पारमार्थिकत्वं ग्राहकरूपभेदस्य वक्तुं शक्यमित्यर्थः । ननु निरधिष्ठानभ्रमानुपपत्त्यैव चक्षुरादीनां दोषत्वं प्रतिनियतभित्यत्राह - अधिष्ठानेति - बुध्यैवेति - योगाचारवत्तत्तत्पदार्थविषयबुध्यैव ते ते पदार्थाः कल्प्यन्तामित्यर्थः । (अधिष्ठानबुद्धिरेवाधिष्ठानमस्तु) कल्पनालाघवाच्च त्वत्पक्षादप्ययं पक्षो ज्यायानित्याह - तथाचेति । बुद्धिशक्तिः बुद्धिरूपा शक्तिर्वासनेत्यर्थः । न च दुरालभास्पर्शस्यैकत्वेऽपि स्पर्शनेन्द्रियप्रदेशभेदैः अज्ञातैरेव करतलप्रकोष्ठादिवृत्तिभिः अनेकधोल्लेखस्य सर्वैरङ्गीकारात्तन्न्यायस्सर्वत्राप्यस्त्विति शङ्कते - नन्विति तत्राप्यकस्मिन् स्पर्शे ग्राहकप्रदेशभेदादनेकधोल्लेखोऽसिद्ध इति परिहरति । नेति -नन्वेकस्मिन्ननेकधोल्लेखाभावे विकृतितारतम्यं कथमित्यत्राह - प्रदेशभेदेनेति - यथा वह्न्यवयवानामुष्णस्पर्शवतां तत्तत्प्रदेशभेदेन अल्पशो बहुशश्च प्रवेशेऽपि स्पर्श एकरूप एव गृह्यते; स्पर्शवद्बह्वल्पव्यक्तिप्रवेशकृतमेव विकृतितारतम्यं; तथा दुरालभावयवानां (प्रदेशभेदेन) प्रविष्टानामल्पत्वबहुत्वकृतमेव तारतम्यमित्यर्थः । नन्विन्द्रियादिभेदेन तृणादिवस्तुषु प्रतिकूलत्वमनुकूलत्वं च कल्प्यत इति सर्वसंमतं; तद्वदत्रापि भवत्विति शङ्कते - नन्विति । ननु तत्र द्वयोरपि पारमार्थिकत्वमस्त्वित्यत्राह - नचेति । तथा च विनिगमकाभावादुभयं कल्पितमेवेति भावः ।  
तथाचोक्तं -  
परिव्राट्कामुकशुनामेकस्यामेव योषिति ।  
कुणपः कामिनी भक्ष्यमिति तिस्रो विकल्पनाः ॥  
इति । अनेकान्तवादः - सप्तभङ्गीवादः । अनुकूलप्रतिकूलत्वयोः प्रतियोगिभेदेन विरोधाभावान्नेन्द्रियकल्पितत्वं किं तु पारमार्थिकत्वमेवेति पारिहरति - तदपीति । तर्हि सर्वेषामुभयथा प्रतीतिस्स्यादित्यत्राह - तत्तदिति । पारमार्थिकत्वं विरोधाभावं चोपपादयति - वस्तुष्विति । बुद्धिभेदावेवेति । अनुकूलविषयिणी बुद्धिः सुखं प्रतिकूलविषयिणी दुःखं इत्यङ्गीकृतमित्यर्थः । परेषां तु ते तज्जनके इति विशेषः । तथा च -  
अर्थेनैव विशेषो हि निराकारतया धियाम् ।  
इति न्यायेन तद्भेदाद्धीभेदः धीभेदात्तद्भेद इत्यन्योन्याश्रय इत्यर्थः । उत्पत्तिज्ञप्त्योरन्योन्याश्रयो दोषो वाच्यः । न तावदुत्पत्तावन्योन्याश्रयः; अर्थभेदः स्वसामग्र्या न तु धीभेदेन; धीभेदस्त्वर्थभेदेनेति । नापि ज्ञप्तौ; धीभेदसामग्र्येव विषयभेदज्ञाने कारणं भेदज्ञाने च मनस्सन्निकर्षादिकमिति ज्ञप्तावपि नान्योन्याश्रय इति परिहरति - न विषयभेदस्येति ।  
परस्परजन्यजनकभावे परस्परप्रतीतिसापेक्षप्रतीतिकत्वे(वा)नान्योन्याश्रय इति भावः । एवमुपाधिभेदैरिति - यद्यप्येकमेव वस्तु ह्रस्वदीर्घत्वबुद्धिविषयः ; न चात्र ह्रस्वदीर्घत्वे परिमाणे स्त ; परिमाणद्वयाभाावात् ; तथापि निरूपकभेदाधीनन्यूनाधिकभावः परिमाणेऽस्तीति तत्रापि विषयभेद एवेति भावः । पूर्ववदिति - ज्ञाताज्ञातभिदाभावादित्यर्थः । ग्राहकभेदेन रूपरसादिबुद्धिभेदोपपादनेऽपि ग्राहकभेदाभावान्नीलपीतादिधीभेदो न स्यादित्याह - नीलपीतेति । नीलपीतयोश्चक्षुरेकेन्द्रियग्राह्यत्वात् शीतोष्णयोस्त्वगेकग्राह्यत्वात् मधुराम्लयो रसनैके-न्द्रियग्राह्यत्वादिति भावः । ननु मरीचिकाया मिथ्यात्वे तदन्तःपातिवीचिकाया इव रूपादिभेदस्यैव मिथ्यात्वे तदन्तःपातिनीलादिभेदस्य सुतरां मिथ्यात्वं; (तथा) ग्राहकभेदाभावेऽपि तद्भेदधीः कथञ्चित्समर्थनीयेति शङ्कते - रूपादिभेदमिथ्यात्व इति । असिद्धस्येति - मृगमरीचिकाया मिथ्यात्वं नाम किं स्वरूपस्य कुत्राप्यभावः? स त्वसिद्धः । अत्र सिद्धसूर्यालोकेऽन्यत्र सिद्धजलत्वारोपात् तथा वीचिकाप्युपपन्ना । न चात्र तन्न्यायो वक्तुं शक्यः; क्वापि (धी) रूपादिभेदस्यानभ्युपगमादिति भावः । ननु नीलादिनिदर्शनेन मरीचिकायाः मिथ्यात्वं साध्यतामित्यत्राह - मिथ इति । निदर्शनमात्रेणेति - स्वप्नादिप्रत्ययनिदर्शनमात्रेण स्वलक्षणमात्रस्यापि निह्नवप्रसङ्गादित्यर्थः । ननु रूपवत्त्वस्पर्शवत्त्वयोः प्रतियोगिभेदाद्भेदो वाच्यः; ताभ्यां च धर्मिण ऐक्येऽपि धर्मिभेदस्स्यादिति शङ्कते - तथापीति । स्वरूपस्यैकत्वात्तदभिन्नयो रूपवत्त्वस्पर्शवत्त्वयोर्भेदाभावान्न विरोध इत्याह - नेति । धर्मभेदस्येति नहि मशकमातङ्गभेदवद्रूपस्पर्शादिभेदस्तदाश्रयाभेदाविरोधीति भावः । त्वयाप्येकस्य प्रामाणिकानेकाकारोऽप्यभ्युपगत इत्याह - वेद्येति । एका - बुद्धिः वेद्यस्य घटस्य हेतोश्चक्षुरादेः फलस्य चोपादानादेराकारैः समेतीति - संबध्नातीत्यर्थः; तथाहि - बाह्यार्थवादिना त्वयाऽप्ययं घट इति ज्ञानस्य घट एव विषयो नान्यदिति व्यवस्थासिद्ध्यर्थं वेद्यस्य घटस्याकारो ज्ञानेऽङ्गीकरणीयः । अन्यथा -  
धियो नीलादिरूपत्वे बाह्योऽर्थः किं प्रमाणकः ।  
धियोऽनीलादिरूपत्वे स तस्यानुभवः कथम् ॥  
इति त्वदुक्तेरयोगात् । अनीलादिरूपत्वे इत्युत्तरत्र छेदः । तथा चाक्षुषमेवेदं ज्ञानं इति व्यवस्थासिद्ध्यर्थं हेत्वाकारोऽप्यपेक्ष्यः । फलाकारोऽप्यूह्यः । बाह्योऽपि - घटपटादिरपीत्यर्थः ।  
दृष्टत्वादिति - रूपवान् गन्धवान् इति दृष्टत्वादित्यर्थः । क्षणिकबुद्धिवादिनस्ते युगपदेवानेकाकारः; नः - अस्माकं युगपत्क्रमशोऽपि; श्यामघटे क्रमशो रक्तताद्युत्पत्तिदर्शनात् । प्रतिसंबन्धीति -एकस्यापि देवदत्तस्य प्रतिसम्बन्ध्यनेकत्वं - भ्रातृपुत्रतातमात्राद्यनेकत्वं यथा तदैक्यबाधकं न भवति तथा सम्बन्ध्यनेकत्वं - घटसम्बन्धिनां रूपरसादीनामनेकत्वं बाधकं न भवति । यद्वा - यथैकस्य वस्तुनः प्रतिसम्बन्धिनो - विरोधिनो बहवस्सन्ति तथेत्यर्थः । स्वाभीष्टे -क्षणिकत्वबुद्धौ । अन्यथा वेद्याकारैर्बुद्धेरपि भेदःस्यादिति भावः ॥ ८ ॥  
 इति द्रव्यसाधनम्
</details>

<details><summary>उत्तमूरु-वीरराघवः अलभ्यलाभः - ०८</summary>

उभयमसिद्धमिति । द्रव्याद्रव्यप्रभेद उक्तो न युक्तः । तयोरेकतरमात्रसत्त्वादित्यर्थः । तत्र अद्रव्यमात्रस्वीकारपक्षखण्डनम् एकार्थेत्यादिपादत्रयेण । एकद्रव्यमात्रस्वीकारखण्डनं चतुर्थपादेन । रूपादेराश्रयाभावादिति प्रथमपक्षोपन्यासः । अथ द्वितीयस्य । रूपादितयेति । रूपत्वरसत्वादिनेत्यर्थः । आदिपदेन रूपवत्त्वादेरपि ग्रहणात् एकमेव रूपत्वादिना रूपवत्त्वरूपेण च विकल्प्यते - भ्रान्त्या विषयीक्रियत इत्यर्थः । एकेनैवेति । एकश्लोकेनैवेत्यर्थः । प्रथमपक्षोपन्यासः एवमाहुरित्यादिना । चत्वारः - रूपरसगन्धस्पर्शाः । यथा आकाशो न भूतान्तरम्, किं त्वावरणाभावमात्रम्, तथा तद्गतत्वेनेष्टः शब्दोऽपि न पृथक्; किं तु रूपादिकमेवेति प्रायो वैभाषिकाः । तदेकदेशिनो वात्सीपुत्रास्तु पृथक् शब्दं स्वीकुर्वन्ति । वत्सीपुत्रच्छात्राः वात्सीपुत्राः । अपरे – इतरवैभाषिकाः । एकार्थेत्यादिना । दृष्टमेव घटं स्पृशामीति ज्ञानं दृष्टत्वस्पृश्यमानत्वोभयातश्रयैकवस्तुविषयकम् । रूपस्पर्शाद्यतिरिक्तद्रव्यास्वीकारे चेदं न घटते, दृष्टत्वस्य स्पर्शे, स्पृश्यमानत्वस्य च रूपे अभावात् । नन्विदं न दर्शनं भवति स्पृशामीत्यस्यायोगात्; नापि स्पर्शनम्, दृष्टमित्यस्यायोगादिति चेन्नदर्शनस्पर्शनाभ्यां ज्ञाता प्रत्यभिज्ञा हीयम् । इदमहं पश्यामीति दर्शनम्; इदमहं स्पृशामीति स्पर्शनम्; अथ दृष्टमेव स्पृशामीति चाक्षुषसंस्कारसहकृतत्वगिन्द्रियाधीना प्रत्यभिज्ञा । अर्थसमाजग्रस्ततया उभयेन्द्रियजन्यैकज्ञानस्वीकारे तु दर्शनस्पर्शनाभ्यामित्यस्य चक्षस्त्वगिन्द्रियाभ्यामित्यर्थः स्यात् । दृढतरेति । दृढत्वमसंशयरूपत्वम् । तरबर्थोऽतिशयः पश्चादप्यबाध्यत्वम् । संशयस्याप्येकधर्मिविषयकत्वमस्ति; अथापि तत्र विरुद्धनानाधर्मावगाहित्वमपि । नात्र तत्; वाकारानुल्लेखात् । स्वारसिकेति । बाधत्य स्वारसिकत्वे सर्वेषामपि स्यात् । बौर्द्धेः स्वसिद्धान्तानुरोधेन बाधकल्पने तु तस्य न स्वारसिकत्वम् । अनन्यथासिद्धेरिति । दृष्टं स्पृशामीत्यस्य दृष्टरूपघटितसंघातघटकं स्पर्शमनुभवामीत्यर्थकल्पनेनान्यथासिद्धिर्वाच्या; संघातादेरयोगादिति तद्दूषणं समनन्तरमेवेति भावः । ननु “दर्शनसार्शनाभ्यामेकार्थग्रहणात्” इति न्यायसूत्रार्थः किलायम् । ततः त्रत्रत्यग्रहणपदत्यागेन प्रत्यभिज्ञेति कुत इत्यत्राह ग्रहणमिति । व्यक्त्त्यर्थेति । सर्वेषां क्षणिकत्वात् दृष्टस्य स्पर्शनकालेऽभावात् अयं विपर्यय इति न युक्तम्; अबाधात् । प्रत्यभिज्ञायैव क्षणिकत्वभंगात् । अत एवाबाधात् ज्ञातुरैक्यमप्यतः सिध्यति । तथात्वे - स्पर्शस्यापि चक्षुर्विषयत्वे । अतः - दर्शनस्पर्शनोभयविषयविषयकत्वात् । ननु दर्शनस्पर्शनकालयोर्भिन्नत्वात् दर्शनकाले रूपत्वावस्थापन्नमेव पश्चात् स्पर्शत्वावस्थापन्नं जातं त्वचा गृह्यत इति प्रत्यभिज्ञोपपत्तिरिति शंकते नन्विति । क्षणिकत्ववादिनेदं दुर्वचमित्याह नहीति । नन्वस्मत्पक्षे स्थित्वा प्रश्रे कः समाधिरिति चेत्, एकेन रूपग्रहणकाल एवान्येन त्वचा ग्रहणात् अवस्थापक्षे तदयोगात् रूपस्पर्शौ द्वौ युगपत् स्थितौ भिन्नावेव । तत्र न कस्यापि दर्शनस्पर्शनोभयविषयत्वमिति । वैभाषिकैकदेशी विभज्यवैभाषिक इति कथितः, 'अत्थिहि भिक्खो अकदअं' (अस्ति हि भिक्षोरकृतकम्) इति नित्यमपि किञ्चित् बुद्धेष्टत्वेनाह । तदत्र, 'न हि किञ्चित् स्थिरं....त्वन्मते' इति कथमित्यत्राह विभज्यवैभाषिकेति । “विभागेन नित्यवस्त्वङ्गीकारात् विभज्यवैभाषिक इति नाम” इति आ.दा. । “वैभाषिकपक्षः विभज्य - विशिष्यातिमन्दः । सौत्रान्तिकपक्षे ज्ञाने बाह्यवस्तुना स्वाकारसमर्पणात् आकाररूपावस्थायाः सुवचत्वेऽपि वैभाषिकपक्षे तदयोगात्” इति केषांचिद् व्याख्यानमपि तत्रानूदितम् । परमतभङ्गे - 'विभज्यवैभापिकः' इति वैभापिकविशेषस्य नामेति स्पष्टम्; अत्यथा तत्रानन्वयात् । अतः विभज्येति न पृथक्वार्यम् । परंतु द्विवचनविभज्योपपदेति पाणिनिसूत्रदर्शिततया विभक्तव्य इत्यर्थे विभज्य इति यत्प्रत्यवान्तस्य साधुत्वात् विभज्यः प्रसिद्धबौद्धगोष्ठीतो विभक्तव्यो वैभाषिक इति तदेकदेशिनामेदम् । यत्सत् तत् क्षणिकमित्यनुमानत्यागे तुल्यन्यायेन सर्ववस्तुस्थिरत्वापत्तौ अपसिद्धान्त इत्याशयेन तस्य विभज्यता । अत एवाति मन्द इत्युक्तम् । अयं रूपादिकमनेकं क्षणिकमेव स्वीकृत्यापि बौद्धागमबलात् स्थिरकिञ्चिद्वादी । चतुर्थपादेन निरसिष्यमाणस्तु कृपाणेऽनेक प्रतिबिम्बवत् एकत्र रूपादिकं कल्पितमिति वादी एतदन्यः । भावप्रकाशे वात्सीपुत्राणामेकात्मतत्त्ववादित्वमुक्तं तत्त्वसंग्रहपञ्चिकां प्रदर्श्य ।  
नन्वेकवस्त्वन्तराभावेऽपि रूपादिकमसंघातावस्थमेकैकेन्द्रियग्राह्यम, संघातापन्नं तु द्वीन्द्रियग्राह्यमिति शंकते संघातादेरिति । आदिना अतिरिक्तद्रव्यं विना वक्ष्यमाण अनुमान-भेदाग्रह-वासनादिपक्षग्रहणम् । अवयवातिरिक्तावयव्यनंगीकारेपि अवयवसंसर्गविशेषस्यास्मन्मते स्वीकारवत् रूपस्पर्शातिरिक्तद्रव्यानिष्टावपि रूपस्पर्शसंसर्गोऽवर्जनीय इत्याशयेन संसर्गाख्यधर्मेन्युक्तम् । परं तु संसर्गस्य संबन्धिद्वयग्रहणाभावे ग्रहणायोगात् द्वीन्द्रियग्राह्यत्वं संसर्गे दुरुपपादम्, रूपादेराधेयतया प्रतीतिस्वारस्यभंगश्चेति ध्येयम् । तेनेति । एतेन संसर्गरूपधर्मपक्षनिरसनेनेत्यर्थः । अस्य निरस्तमित्यत्रान्वयः । द्धितीये - असत्यत्वपक्षे । सेनावनादौ देशैक्यमादाय संघातव्यवहाराद- त्राप्येवमिति पक्षं निरस्यति देशेति । तस्मिन्नेव देशे पूवोत्तरकालवर्तिनामप्येकसंघातनिवेशापत्तिरिति दूषणम् । क्षणिकत्वात् कालभेदेन देशभेद इति शंकते देशोपीति । अथ देशः क इति पृच्छन् निरस्यति न चेति । आकाशादीति । आदिपदेन दिगादिग्रहणम् । आवरणाभावादीति । आधारत्वानर्हपदार्थत्वान्न देशत्वमिति भावः । उपादानेति । तार्किकमते रूपादीनामाधारभूतद्रव्योपादानकत्वस्वीकारात् उपादानं देशः, न त्वन्मत इति भावः । तत्संघातस्यापीति । रूपादिसंघातात्मकघटाद्याधारदेशभूत पृथिव्यादेरपि रूपाद्यन्तरसंघातरूपतया तत्संघातस्य देशान्तरैक्यरूपत्वेऽनवस्था; पृथिवीरूपसंघातस्य स्वोपपाद्यघटात्मसंघातमादायोपपादने चान्योन्याश्रयः ।  
अत्र त्वन्मत इत्यादिः इत्यर्थ इत्यन्तः कुण्डलितो भागो लेखकवाक्यम्, न तु वृत्तिग्रन्थः ।  
एवं दृष्टमेव स्पृशामीत्यस्य संघातघटनेनार्थवर्णनं निरस्तम् । अथ तदघटनेन दृष्टवस्त्वनुमितं स्पृशामीत्यर्थवर्णनं शंकते अथस्यादिति । एकाश्रयत्वेति । रूपेण हेतुना रसानुमानं हि व्याप्तिग्रहात् । स च हेतुसाध्ययोर्नियतसामानाधिकरण्यग्रहः । अधिकरणभूतद्रव्यास्वीकारे कथमिदमिति भावः । अन्यथा शंकते दृष्टे इति । तयोः - रूपस्पर्शयोः । अन्यथा रसं पश्यामीत्यपि स्यात् । तत्र चेत् भेदग्रहः, सोऽत्राप्यविशिष्ट इति ।  
यौक्तिकेति । ज्ञानगताकारेणैव निर्वाहे लाघवमिति बाह्यविषयतदाकारापलापो योगाचारस्य; इन्द्रियग्राह्यरूपादिभिरेव निर्वाहे लाघवमिति द्रव्यापलापस्तवेति समत्वमेवेति । द्रव्याद्रव्यद्वयमनंगीकृत्य एकस्यैवानेकस्वभावतया अनेकेन्द्रियग्राह्यत्वमिति वदतः पक्षमनुवदति यत्तु इति । स्वरूपपदेन गुणगुण्येक्यमुक्तम् । स्वलक्षणपदं स्वात्मकार्थकं व्यक्तिपरम् । द्वित्रिचतुस्स्वभावा इति । द्विस्वभावः त्रिस्वभावश्चतुस्स्वभावश्चेति द्वन्द्वः । वक्रदुर्घटलदण्डावितिवत् । स्पर्शरूपे, स्पर्शरूपरसाः, स्पर्शरूपरसगन्धाश्च ते । तदप्यसदिति । किं स्वभावपदेन एकत्रैव स्पर्शत्वरूपत्वादिधर्मवत्त्वविवक्षा उत स्पर्शरूपादिधर्मवत्त्वस्य क्वचिदाधारे विवक्षेति विकल्पमभिप्रेत्य क्रमेण खण्डनम् एकस्येत्यादिना । एकस्य वस्तुतोऽनेकस्यभावत्वायोगेऽपि कल्पना युज्यत इतीदमाशंक्य निरस्यति एकस्मिन्नेवेति । सर्वत्रासिद्धस्येति । तदुक्तं वैशोषिकदर्शने, भाक्तं मुख्यसापेक्षमिति । विपरिवर्तस्येति । अभेदाग्रहात् भेदसिद्धेरित्यर्थः । भेदोपलम्भोऽप्यस्तीत्याह नहीति । गृह्यमाणस्य भेदस्य युक्त्या बाधोऽप्यशक्यः, युक्तीनामेव दुष्टत्वादित्याह सहेति । चतुष्टयं बुद्धिसरे व्यक्तम् । सहोपलम्भे नियमं निरस्यति न चेति । रूपिविषयकताव्यापकत्वं न तद्गतरूपविषयकत्वे; शंखग्रहेऽपि श्वेताभिग्रहात् । स्वगतरूपविषयकताव्यापकत्वं रूपिविषयकत्वेऽपि न; शंखः पति इत्यत्र पीतरूपग्रहेऽपि पित्तत्वेन पित्तद्रव्याग्रहात् । सहोपलम्भनियमो वैभाषिकेणैव दूषित इत्याशयेनाऽऽह किमपराद्धमिति । गुणगुण्यभेदवत् योगाचारसंमतज्ञानज्ञेयाभेदस्यापत्तिरित्यर्थः । तत्कृतं निरसनप्रकारमेवाह अतप्त इति । साहित्यं हि उभयसापेक्षत्वात् भेदसाधकमिति । किञ्चेति । रूपि रूपाद्भिन्न रूपाग्राहिस्पर्शग्राह्युपलम्भविषयत्वात् । एवं स्पर्शवदादिपक्षकानुमानमपीत्यर्थः । रूपादि साधकत्वाभिमता बौद्धोक्ता युक्तिरेव तदन्यद्रव्यसाधनेऽपि क्रमत इत्याह यत्तदिति । अनुपप्लवेति । माध्यमिकेन शून्यत्वमास्थितम् । योगाचारेण विज्ञानम् । सौत्रान्तिकेनानुमेयत्वेन बाह्यम् । वैभाषिकेण प्रत्यक्षत्वेनापि रूपादिबाह्यम् । तत्तदिष्टांशवाधे प्रयस्यतः प्रतिवादिनः प्रति तैरिदमुच्यते - अनुपप्लवस्य दुष्टेन्द्रियजन्यज्ञानविषयत्वादिरूपोपप्लवरहितस्य भूतार्थस्य यथाभूतार्थस्य यः स्वभावः स्वारसिकबाधरहितज्ञानगृहीताकारः, तस्य यत्नकत्त्वेऽपि प्रयासकरणेऽपि विपर्ययैः प्रयासकल्पितबाधज्ञानैर्न बाधः । बुद्धेः - प्रागुत्पन्नस्य ज्ञानस्य तत्पक्षपाततः – स्वविषये आदरात् । बुद्धेः स्वविषये पक्षपात इति कृत्वैव हि बाधज्ञानविषय एषितव्यः, सोंशः पूर्वबुद्धेरपि समाप्तः । अतो रूपादिसाधकानामिव द्रव्यबुद्धीनामपि प्रामाण्यात् तद्बाधकानामेव विपर्ययत्वमबाधकत्वञ्चेति । वाध इत्यत्र 'बाधा' इति, तत्पक्षपातत इत्यत्र सत्पक्षपातत इति च पाठान्तरम् ।  
तृतीयपादमवतारयति बुद्ध्यन्तराणीति । अभिन्नेति । द्वीन्द्रियग्राह्यतामुखेन प्राक् गुणातिरिक्तं साधितम्; इदानीमेकेन्द्रियजन्यज्ञानद्वयमुखेनैवेत्यर्थः । श्लोके प्रत्यभिज्ञादीत्येतदनन्तरम् 'अवगमयति वस्तु रूपादितोऽन्यत्' इत्यस्यानुषङ्ग इति तद्वदित्यनेन स्पष्टम् । प्रथमेन आदिना आसन्नत्वग्रहणम् । दूरादविशदं दृष्टं आसन्नत्वाद्विशदं पश्यामीति प्रत्यभिज्ञा ग्राह्या । प्रत्यभिज्ञादीति आदिना संशयविपर्ययग्रहणमिति वक्ष्यति । ननु द्रव्याभावेऽपि वैशद्यनिर्वाहः, रूपं यथा वर्तते तथा तद्ग्रहणं विशदग्रहणम्, अयथा ग्रहणमविशदग्रहणमित्यत्राह न चेति । पीतशंखभ्रमस्थले पीतरूपं पित्तगतं तथा पित्तगतत्वेन न गृह्यते, तथापि तत्र वैशद्यमिष्टमिति भावः । न च नील नीलतरमित्यादौ स्थितस्यातिशयस्याग्रहणे अवैशद्यमस्मदिष्टमिति वाच्यम्; तथा तारतम्यरहितरूपादिस्थले वैशद्यादेः वक्तव्यत्वात् । परिमाणभानेन संख्याभानेन वा वैशद्यनिर्वाहं निरस्यति नापीत्यादिना ।   
विशेषाग्रहात् - स्थाणुत्वाद्यदर्शनात् । समानधर्मः ऊर्ध्वत्वादिः । तत्र स्थाणुत्वपुरुषत्वरूपानेककोट्युपस्थितौ संशयः विपरीतैककोटिमात्रोपस्थितौ विपर्यय इति । मा भूदधिष्ठानग्रहस्य कारणत्वमित्यत्राह तथादृष्टीति । तथैव दर्शनादेष्टव्यमेतत् । अन्यथा एकधर्मिविशेष्यकत्वाद्यनिवेशे संशयत्वादि दुर्वचं स्यादिति । अन्यान्यदप्यादिपदग्राह्यमाह बाधकधीरित्यादिना । धर्मधर्मिणौ भिन्नाभिन्नाविति भेदाभेदवादिभिर्भेदांशसाधनायोक्तमत्र साधकतयोपन्यस्यति तदिदमिति । आविर्भावेति । अत्रानन्ददायिनी - शुक्तिगतेदन्त्वादिः आविर्भावः, शुक्तित्वादिः तिरोभावः । इदन्त्वादेः सर्वदा आविर्भूतत्वात् प्रकाशमानत्वात्, शुक्तित्वादेर्विशेषस्य च कदाचिदप्रकाशात् तिरोभावात् । तत्रानुयायि धर्मि, अननुयायि अगृहीतं धर्मभूतमिति तयोर्भेदः । प्रकारान्तरमाह यत्र वेति । शुक्तित्वादिर्ग्रहणात् प्रागेव इदन्त्वेन धर्मि गृह्यते, यत्र धर्मिणि ज्ञानं धर्मग्रहणात् प्रागेव भवेत् तदन्यदिति । अत्रार्थे क्लेशात् प्रकारान्तरत्वाभावाच्चान्यथा व्याख्यातव्यम् - भेदाभेदवादिभिः कार्यकारणस्थले तदिष्टिः प्रथममुच्यते; अन्यादृशधर्मधर्मिस्थले च पश्चादिति । अयमर्थः धटत्वाद्यावस्थाविर्भावतिरोभावधर्मकेषु मृद्द्रव्यादिषु पिण्डत्पघटत्वकपालत्वाद्यवस्थास्वनुयायि धर्मि । अवस्थाश्च मिन्नाः । पिण्डघटादेर्भेदव्यवहारोऽप्यवस्थामादाय । ज्ञातत्वाज्ञातत्वरूपवैषम्यमादाय अवस्थातदतिरिक्तसकलविशेषानुरोधेन चाह यत्र वेति । अतो धर्मधर्मिभेदः स्वीकार्यः । ननु धर्मं विनापि धर्मिग्रहणमिष्टञ्चेत्, कथं नैयायिकादिसंमतनिर्विकल्पकज्ञाननिरासो भवद्भिः क्रियत इत्यत्राह अगृहीतेति । प्रथमपिण्डग्रहणेऽपि इदमित्थमित्येव भानम् । गोत्वाद्यनुवृत्त्यंशाग्रहणात्तु निर्विकल्पकत्वम् । दोषवशात् गोत्वगवयत्वादिरूपविशेषाग्रहोऽपि क्वचिद्भवति, तथापि मृगत्वादिरूपसाधारणाकारस्य रूपादेश्च ग्रहणमस्त्येवेति ।  
अत्र धर्मिग्रहणे सर्वग्रहणमेव; कतिपयधर्माग्रहणं कतिपयधर्मग्रहणमिति वैषम्यं न मृष्यामहे इति वदतो बौद्धस्य वचनमनूद्य निरस्यति यत्त्विति । धर्मेति । अत्र धर्मधर्मिस्थले धर्माणामुपकारकत्वं धर्मिण उपकार्यत्वञ्चादृत्य कैश्चित् व्याख्यातम् । शेषशेषिभावस्थले शेषिण एवोपकार्यत्वम् । विशेष्यस्य चाङ्गित्वं प्राधान्यं युक्तमिति तत् युक्तमिति । आ.दा. तु सिद्धिटीकां प्रमाणीकृत्य धर्माणामुपकार्यत्वं धर्मिण उपकारकत्वञ्चेष्टवाऽन्यथा व्याख्याति । प्रथमपक्षे धर्मोपकारशक्तीनामिति द्वन्द्वः । घटादीनां स्थौल्यनैल्यादयो ये धर्माः, जलाहरणादिकार्यसहकारिकृतो य उपकारो घटादिनिष्ठः, या चाऽऽहरणाद्यर्था शक्तिः, तासां धर्म्यपेक्षया भेदे सति, यदि ताभिः धर्मिणः कश्चिदुपकारो नास्ति, तदा ताः तस्येति किम् - तदीया इत्यत्र किं नियामकम्? तदीयत्वे तदुपकारकत्वमावश्यकमिति भावः । ततस्तासामुपकारकत्वमस्ति । तथा - तेन प्रकारेणानवस्था आपद्यते । कथमिति चेत् - तत्कृतोपकारस्यापि धर्मत्वात् तस्याप्युपकारकत्वम् तदुपकारस्याप्युपकारकत्वम्, तथा  
तासामुपकारशक्तत्वम्, तस्याः शक्तेरपि धर्मत्वादुपकारशक्तत्वम्, तस्या अपि शक्तेस्तथात्वमित्येवम् । एवं भेदपक्षे दोषमुद्भाव्य, अभेदं स्वीकृत्याह नानेति । ये नाना उपाधयः - स्थौल्यादयो धर्माः, ये च सहकारिकृता उपकाराः, याश्च धर्मिगताः शक्तयः तदभिन्नस्य आत्मनः स्वलक्षणस्य स्वमिति कथ्यमानस्य व्यक्तिविशेषस्योपकार्यस्य ग्रहे इष्टे, धर्मोपकारशक्तीनां तदभेदात् सर्वात्मना ग्रहो जात एवेति, तत्र को वा भेदः - अंशः अनिश्चितः स्यात् । अतः सर्वधर्मसहितधर्म्येव गृह्यत इति । अत्र पक्षे ततस्तासामिति पृथग्वाक्यम् । अभिन्नात्मन उपकार्यस्येति समानाधिकरणम् ॥ द्वितीयपक्षेऽयमर्थः - धर्मान् प्रति धर्मिणः, भृत्यान् प्रति राज्ञ इवोपकारकत्वात् तत्र धर्माणां ये उपकाराः, तदर्था धर्मिगताः याः शक्तयः, तासां धर्मितो भेदे, ततः धर्मितः तासां शक्तीनां यदि नोपकारः, तदा तास्तस्य किम् - शक्तीनां तदीयत्वं कथम् । तथा - तेन प्रकारेणोपकारकत्वे तदुपकारशक्तिमादायोपर्युपरीत्यनवस्था । अतः नानोपाधिरूपधर्मगतोपकारस्य अङ्गभूता - उपयुक्ता या शक्तिः, तदभेद एव धर्मिणः । एवञ्च तद्ग्रहे उपकार्यस्य धर्मस्यापि धर्मोपकारशक्त्यन्तर्गततया ग्रहणमेवेति को मेदः - विशेषः अगृहीतः स्यादितीत्यलम् ।  
अन्वयेत्यादि । अयमाशयः - रूपरसादीनां धर्माणां नानोपाधीति नानात्वस्य भवतैवोक्तत्वात् रूपरसादीन् प्रति अन्वयव्यतिरेकाभ्यां कारणवैचित्र्यस्याप्यानुभविकत्वात् धर्मधर्मिभेदात्, उत्पादकसामग्र्यार्गृ इव तद्ग्राहकसामग्र्या अपि एकविषयकसामग्रीकालेऽन्यविषयकसामग्र्यभावेन परस्परव्यभिचारिस्थितिकत्वात् धर्मिग्रहणे नियमेन सर्वधर्मग्रहणं नाऽऽपाद्यमिति । अनवस्था दोषोऽपि न; भावनायाः कथम्भावाकांक्षाया इव क्वचित् स्वरूपे विश्रमात् । धर्मधर्मिणोः स्वरूपात्मकसंबन्धस्यैवेष्टत्वात् तदतिरिक्तोपकारतच्छक्त्यादिकल्पनया अनुभवबाधायोगादिति ।  
द्रव्याद्रव्योभयमसिद्धमित्यत्र द्रव्यासिद्धिपक्ष एवं प्रतिक्षिप्तः; अयं द्रव्याद्वैतपक्षः एकमेव रूपाद्यात्मना भासत इत्येवंरूपः प्रतिक्षिप्यते चतुर्थेन पादेन । सव्यदक्षिणविपर्यासः – बिम्बे सव्यस्य प्रतिबिम्बे दक्षिणत्वमित्येवम् । नैकत्वेऽप्यक्षभेदात् भिदुरमिवेति । द्रव्यमेकमेव भिदुरमिव - भेदविशिष्टमिव विभिन्नतुल्यम् इन्द्रियभेदप्रयुक्तविभिन्नवस्तुतौल्यविशष्टं न भवतीत्यर्थः । विभिन्नतौल्यञ्च रूपत्वस्पर्शत्वादिनानाप्रकारधीविषयत्वम् । सा च धीरिन्द्रियभेदकृता । एकस्मिन् तथाभावाच्च तस्याः भ्रमत्वम् । नेति एतत्पक्षनिरासः । तत्र मिथ इत्यादि वक्ष्यमाणमात्रं न हेतुः । नैकस्मिन्नित्यत्रैव कल्पनानुपपत्तिरूपहेतुरपि हृद्गत इत्याह इह तावदिति । भिदुरमिवेत्येतत् दूषितम् । अक्षभेदप्रयुक्तत्वांशायोगं दर्शयति मिथ इत्यादिना । श्लोकस्यादिपदार्थमुपरि वक्ष्यति । मिथः संश्रयः – अन्योन्याश्रयः । तमुपपादयति चक्षुरित्यादिना । ग्राहकस्येन्द्रियस्यातीन्द्रियत्वात् तद्वैजात्यं ग्राह्याकारभेदमूलकमेव साध्यमिति भावः । ननु नीलपीतादिभेदेपि धटपटादिभेदेऽपि चक्षुष एकस्यैव ग्राहकत्वात् कथं ग्राह्याकारभेदात् इन्द्रियवैजात्यमिति चेन्न – चक्षुर्ग्राह्यवर्गानन्तःपातित्वात् स्पर्शो विज्ञातीयेन्द्रियग्राह्य इति विवक्षितत्वात् । तदसिद्धौ - पूर्व ग्राह्याकारभेदाग्रहे । ननु अक्षभेदादेव ग्राह्याकारभेदः, अक्षभेदस्तु ग्रहणभेदादित्यत्राह इहत्विति । ग्रहणरूपप्रत्यक्षे विषयस्येन्द्रियस्य च कारणत्वात् तस्यापि घटने चक्रकं स्यात् । त्रयाणां मिथस्सापेक्षत्वे हि चक्रकाख्यो दोषः । ननु ग्रहणस्येन्द्रियकार्यत्वात् तद्भेदात् न तत्कल्पना; किंतु इन्द्रियोत्पादकसामग्रीभेदादिति शंकते कारणेति । नन्वक्षभेदस्य ग्राह्याकारवैजात्यप्रयोजकत्वाभावे दर्पणादिभेदस्यापि तद्वैजात्यप्रयोजकत्वं न स्यादिति शंकामनूद्य वैषम्यमाह नन्वित्यादिना ।  
अक्षेषु चेति क्वचित् सिद्धस्यान्यत्र कल्पना । रूपादि कुतः सिद्धम् । नाक्षेषु, न वाऽन्यत्र । अतो यत्र दृश्यते तत्रैव तत् बहिरस्तीति न कल्पनीयतेति भावः । अनेन दर्पणदृष्टान्तेनेदमपि निरस्तम्, यत् - नात्रान्योन्याश्रयः । ग्राह्यवैजात्यज्ञानं प्रति चक्षुरादिवैजात्यं स्वरूपसदेव प्रयोजकम्, न तु ज्ञायमानतया । अतः परस्परज्ञप्त्यधीनज्ञप्तिकत्वाभावादिति । निरासहेतुस्तु रूपादिताकल्पनं हि अस्वाभाविकत्वात् औपाधिकत्वात् । उपाधौ ज्ञायमानस्य चान्यत्राऽऽरोपः । तत्र चक्षुरादेरुपाधित्वे तज्ज्ञानस्यावश्यकत्वादन्योन्याश्रय एवेति ।  
अथोपधिज्ञानं विनाऽप्यारोपो भवतीति शंकते उपाधीति । अत्र दोषस्य दुर्वचत्वात् अन्यत्र रूपाद्यसिद्ध्या न स न्याय इत्याह तत्तदिति । अत्रापि भ्रान्तिप्रयोजकदोषोऽस्तीत्याशंकते चक्षुरिति । स्वलक्षणेऽपीति । निर्विकल्पकवेद्यं सर्वधर्मविकल्पमूलं व्यक्तिमात्ररूपं स्वलक्षणं तत्रतत्र स्वीकृत्यान्यत् कल्पितमित्युच्यते । इन्द्रियस्वभाव एव चेत् भ्रान्तिहेतुः, स्वलक्षणमपि कल्पितमेव स्यादिति भावः । इन्द्रियस्वभावेषु भेदं स्यीकृत्य तत्स्थापनमिति मतिमपाकरोति ततश्चेति । स्वलक्षणसत्यत्वसाधकप्रमाणाभावादित्यर्थः । ननु सर्वकल्पनाधारे इति भवतैवोक्तत्वात् अधिष्ठानं विना कल्पना न भवतीति तत्सत्यसिद्धौ तदर्थतया इन्द्रियस्वभावविशेषोऽपि कल्प्य इत्यत्राह अधिष्ठानेति । बुद्ध्यैवेति । अधिष्ठानं किं बुद्ध्यारूढं कल्पनाधारीभवति, उत स्वरूपतः । अन्त्यस्यासंभवादाद्ये इष्टे अवस्तुत्वेऽपि कल्प्यत्वेनैवाधिष्ठानता । यथा धर्मेषु धर्मान्तरकल्पनायां धर्माः अवास्तवा एवाधारीभवन्तीति । अत्र पक्षे लाघवं दर्शयति तथाचेति । नीलपीतस्पर्शरसाद्यर्थमपि नेन्द्रियस्वभाक्भेद आवश्यकः । पूर्वपूर्वबुद्धिरुत्तरोत्तरबुद्धौ कुर्वद्रपा भवतीति योगाचारमतमेवास्तु, किमर्ध-जरतीयेनेति भावः ।  
नन्वेकस्मिन् अनेककल्पनाया आनुभविकत्वात् तद्दृष्टान्तेन द्रव्यमेव स्वीकृत्य धर्मा निषिध्यन्ते इति सोदाहरणं शंकते नन्विति । अज्ञातैरिति । प्रकृते एकस्वैवेति पदमेव मुख्यम् । अज्ञातैरिति पदं 'बुद्ध्यैव चरितार्थत्वात्’ इत्येतन्निरासाय । दुरालभा कण्हूतिकर ओषधिविशेषः (காஞ்சோரி). आलम्भः स्पर्शः । दुःखेनाऽऽलभ्यत इति दुरालभेत्यवयावार्थोऽप्यस्ति । उल्लेखभेदस्तत्र नेत्याह स्पर्शस्येति । क्वचित् देहप्रदेशे कण्डूत्याधिक्यम्, क्वचिन्न्यूनतेत्यत्र कारणमाह वह्निकणवदिति । अज्ञाताक्षस्वभावभेदनिबन्धना विशेषबुद्धिं प्रदर्श्य शंकते नन्विति । मिथोविरुद्धोभयधर्मात्मकत्वस्वीकारे अनेकान्तवादः जैनसंमतः परिगृहीतः स्यादित्याह अनेकान्तेति । एवमिति । मनुष्यतिर्यगादिभेदेन इन्द्रियभेदात् आनुकूल्यादिभेदभ्रमवदित्यर्थः । अनुकूलत्वादिकं प्रतिसंबन्धिसापेक्षमनियतञ्च, न तथा रूपादिकम्, नहि नीलं कञ्चित् प्रत्यनीलमिति वैषम्यमाह तत्तदिति । सुखदुःखजनकत्वे इति । तथा च तयोः पारमार्थिकत्वात् तत्र भ्रमकल्पना नेति भावः । शंकते तथापीति । सुखदुःखे अनुकूलप्रतिकूलवस्त्वनुभवजन्यौ गुणविशेषाविति तार्किकादयः । तदुक्तं कणादेन स्वदर्शने दशमे । वेदार्थसंग्रहादौ तन्निरस्तम् - अनुकूलं वस्तुज्ञानमेवाऽऽनन्दः, प्रतिकूलं ज्ञानमेव दुःखमिति कारणभूकज्ञानातिरिक्ते गुणे मानाभाव इति । अत उक्तं भवद्भिरपीति । बौद्धमतेपि तदिष्टेः अपिशब्दः । तस्मादेव च स इति । धीभेदात् विषयभेद इत्यर्थः । एवञ्च ज्ञानभेदप्रयुक्तत्वे विषयभेदस्य काल्पनिकत्वमिति भ्रमस्यावश्यकतेति शंकितुराशयः । प्रसंगः स्यादिति । अनुकूलवस्तुना अनुकूलज्ञानरूपसुखमुत्पाद्यते; सुखेन चानुकृलत्वं सुखजनकत्वं विपये उत्पाद्यत इत्यन्योन्याश्रयः स्यादिति तटस्थेन दोषोद्भावनम् । यो हि ज्ञानेन वस्तु कल्पयति, तस्य बौद्धस्यायं दोषः । अस्माकं तु विषयभेदः सर्वः बाह्यकारणमूलः, बुद्धिभेद एव विषयभेदमूल इति नान्योन्याश्रय इति भावः । यत्तु प्रकृते आनुकूल्यविषये आपादनम्, तत्रेदं वक्तव्यम् - तत्तत्कर्मवशात् किञ्चित् कदाचित् कस्यचिदिष्टं भवति । इष्टत्वमनुकूलत्वम् । इच्छापि ज्ञानविशेपः । चन्दनादिस्तुज्ञाने जाते तत् ज्ञानं तद्वस्तु चेप्यते । विषयस्य प्रियत्वे ज्ञानमपि प्रियं भवति । एवम्भूतज्ञानमेव सुखम् । तत्र चन्दनादिर्विपयः बाह्यात् स्वकारणात्; तद्ज्ञानमिन्द्रियात्; तत्रेच्छा मनस्तः इति नात्रान्योन्याश्रय इति । कारणत्वाभावादिन्यन्तेन उत्पत्तावन्योन्याश्रयः परिहतः; ज्ञप्तावपि तं परिहरति द्वयोरपीति ।  
एकस्यैव ह्रस्वत्वदीर्घत्वरूपेण ग्रहणवत् रूपत्वस्पर्शत्वादिना ग्रहणमित्यतत् निरस्यति एवमिति । एकमेव परिमाणं स्वापेक्षया ह्रस्वात् स्वयं दीर्घं भवति, दीर्घाश्च ह्रस्वम् । तद्वदत्रोपाध्यभावादिदमयुक्तमिति भावः ।  
श्लोके मिथस्संश्रयादीति आदिपदग्राह्यं दर्शयति अत्रेति । चक्रकदोषः प्रागुक्तः मिथस्संश्रयेत्यत्रैव क्रोडीकृत इति आदिपदविवक्षितमन्यदिति भावः । पूर्ववदिति । प्रत्यभिज्ञादीत्यत्र आदिपदवदित्यर्थः । नीलपीतेति । इन्द्रियभेदस्यैव भेदकल्पकत्वे नलिपीतयोरेकेन्द्रियग्राह्यतया भेदो न स्यात् । एवमुपर्यपि । निदर्शनमात्रेण - स्वप्नादिरूपयत्किञ्चिद्दृष्टान्तमात्रेण । साधकं विनापीति भावः । अनेकस्वभावमित्यत्र स्वभावपदं स्वरूपपरं वा धर्मपरं वा; आद्ये आह स्वरूपेति, अन्त्ये आह धर्मेति । अविरोधं तदंगीकृतस्थले दर्शयति वेद्येति । चक्षुरादिना घटादिविषयकं ज्ञानं जनितं हानोपादानादिरूपफलहेतुर्भवति । अत एका धीः वेद्येन-विपयेण, हेतुना चक्षुरादिना, फलेनोपादानादिना च त्रिभिरेभिराकारैः समेति - संबध्येत यथा, तथा बाह्येऽपि धर्मिणि अनेकधर्मसंबन्धः ।  
अत्र युगपत् अनेकसंबन्धो बौद्धमते; बुद्धीनां क्षणिकया पश्चात् संबन्धायोगाश्च तथा । स्थिरवस्तुवादिनां नः एकस्मिन् घटादौ रूपस्पर्शसंयोगादिकं पश्चादपि भवेदिति भावः । प्रतिसंबन्धीति, दारपुत्रभृत्यमातापित्रादीत्यर्थः । स्वाभीष्टे च समत्वत इति । अगोव्यावृत्तिरूपजातेः प्रतिसंबन्धिनः गोभिन्नाः अनेके, संबन्धिनो गावश्चानेके इति - तथा अधिपतिसहकार्यालम्बनसमनन्तरप्रत्ययाश्चत्वारो हेवनो ज्ञानोत्पत्ताविति बौद्धेष्टत्वात् एकत्र ज्ञाने अनेकसंबन्धः । एकस्मिन् क्षणे किञ्चित् क्षणपूर्वत्वकिञ्चित्क्षणोत्तरत्वकिञ्चिद्ज्ञानविषयत्वनानाकल्पनास्पदत्वाद्यनेकधर्मस्वीकार इति ज भावः ।  
(इति द्रव्यसिद्धि द्रव्याद्वैतभंगौ) ॥ ८ ॥
</details>

<details><summary>वाधूल-श्रीनिवासः गूढार्थ-विवृतिः - ०८</summary>

एकार्थेति श्लोके - अनन्यथासिद्धेश्चेति । दोषं ल.....व प्रामाण्यं विना सम्भवदुदयत्वाभावादित्यर्थः । तदेतदुभयमिति । असंशयात्मकत्वमविपर्ययात्मकत्वं चेत्यर्थः ।  
विभज्यवैभाषिकपक्ष इति । [विभज्य?] वैभाषिकाख्येन वैभाषिकविशेषेण नित्यस्यापि कस्यचित् तत्त्वस्याङ्गीकारात् तत्तन्मतावलम्बनेन प्रत्यभिज्ञानिर्वाहमाशङ्क्य तन्मतस्य........ स्व......कृत......सत्त्वहेतुना क्षणिकत्वसाधनेन प्रत्यभिज्ञानिर्वाहोऽनुपपन्न इति भावः । एवं स्पर्शादावपीति । उष्णं जलम्, तिक्तं क्षीरम् इत्यादौ स्पर्शादिकमन्तरेणोपलब्धेरिति । अशेषधर्माणां धर्मिणो भिन्नत्वे उपकारानवस्थाप्रसङ्गात् अभेदस्यैव ग्राह्यत्वात् धर्मिग्रहे केषाञ्चिद्धर्माणां अग्रहणं, केषाञ्चिद्ग्रहणश्चायुक्तमित्याशङ्कामनूद्य परिहरति - यत्तु बौद्धैरित्यादिना । धर्मोपकारशक्तीनामिति । अयमर्थः – नैल्यादिधर्माणां सहकारिकृतस्योपकारस्य वस्तुशक्तेश्च धर्म्युपकार्यशक्तापेक्षया भेदे धर्मादिभिर्यदि द्रव्यादेर्नोपकारः, तदा तासां धर्मादीनां तदीयत्वं न स्यात्, ....... ततस्तासामुपकार इत्यनुषज्यते । धर्मादीनां तदीयत्वनिर्वाहार्थं उपकारः स्वीकार्यः । तदा सत्त्वात् धर्मः......कार्यः । एवञ्च नानाविधैरुपाधिरूपैरवच्छेदकैः उपकारांश(ङ्ग?) धर्मशक्तिधर्मभिः अभिन्नस्वरूपस्योपकार्यस्य सर्वात्मना ग्रहे को भेदः अनिश्चितः स्यात् । सर्वोऽपि निश्चित एवेति । अतः केषाश्चिदग्रहणं नोपपद्यत इति भावः ।  
करणादिवैचित्र्यनिबन्धनस्वभावभेदवतामिति । स्वभावभेदः – इदं एतेदीयं नेदमिति स्वभावभेदः कारणस्वभाववैचित्र्यनिबन्धनः । अतो धर्माणां भिन्नत्वेऽपि तदिदमुपपद्यत इति भावः । भिन्नत्वेऽपि कथं केषाञ्चिदग्रहणमित्यत उक्तम् - परस्परव्यभिचारीति । रूपादिभ्रान्तीनामधिष्ठानतयाऽवश्यापेक्षिते स्वलक्षणे कथमनाश्वासः, अनाश्वासे वा कथमिन्द्रियस्वभावभेदस्य दुर्वचत्वमिति शङ्काद्वयं क्रमेण परिहरति अधिष्ठानाकांक्षायामित्यादिना । स्वाभीष्टेऽपि समत्वत इति । त्वदभ्युपगते युगपन्नीलाद्यनेकग्राहके ज्ञाने नीलाद्यनेकाकारान्वयस्य दर्शनाच्चेत्यर्थः ॥ ८ ॥
</details>

<details><summary>सौम्य-वरद-रामानुज-गूढार्थ-प्रकाशः - ०८</summary>

रूपादितया विकल्प्य मानस्येति । आरोण्यमाणरूपादिविशिष्टतया ज्ञायमानस्येत्यर्थः । [शब्दात्मान इति?] । रूपादिषु चतुर्ष्वेव केचित् शब्दस्वरूपा इत्यर्थः । विरुद्धानियतेति । स्थाणुत्व पुरुषत्वादिद्वयरयनियतत्वं नाम व्यवस्थितत्वम्; भिन्नाधिकरणवृत्तित्वमित्यर्थः । तदभावोऽनियतत्वम्; एकाधिकरणवृत्तित्वमित्यर्थः । एकस्मिन् धर्मिणि भासमानविरोधनानाकोटिकं ज्ञानं संशय इति फलितम् । शैत्यविरुद्धोष्णस्पर्शवत् तेजः इति ज्ञानेऽतिव्याप्तिवारणाय एकस्मिन्निति । दण्डी कुण्डली इति ज्ञाने अतिव्याप्तिवारकं भासमानविरोधेति । स्वारसिकबाधः – प्रत्यक्षबाध इत्यर्थः । स्वारसिकबाधादर्शनेऽपि, सेयं दीपज्वालेति प्रत्यभिज्ञानस्य भ्रान्तित्वं प्रतिपन्नमित्यत आह अनन्यथासिद्धेश्चेति । ज्ञातुर्ज्ञेयस्य धर्मिणश्च सम्भवेऽपि तयोः क्षणिकत्वेन सम्भावितत्वात् स्वानन्तरक्षणोत्पन्नज्ञानरूपादिवैशिष्ट्यं तयोर्न सम्भवतीत्यत्राह ग्रहणमिति वक्तव्ये इत्यादि । बालातपश्चक्षुरेकवेद्योऽपि मध्याह्नेऽवस्थान्तरमापन्नः त्वचाऽपि गृह्यते । अत्यन्तविशीर्णाः तूलावयवाः चक्षुषा गृह्यन्ते । त एव सम्भृतास्त्वचाऽपि । तद्वत् रूपादीनामपि अवस्थान्तरापत्तौ द्वीन्द्रियग्राह्यत्वं सम्भवतीति शङ्कते नन्विति । तदिति । रूपमात्रस्य स्पर्शमात्रस्य उभयोश्च प्रत्यभिज्ञासम्भवादित्यर्थः । इह = प्रत्यभिज्ञायां संहतरूपादिस्वरूपविशेषमात्रं वा, असंहतरूपादिस्वरूपविशेषमात्रं वा विषयः स्यादित्यर्थः । संघातपक्षं दूषयति - तत्रेत्यादिना । रूपस्पर्शयोः प्रत्यभिज्ञासिद्ध्यर्थं सङ्घाततत्.............. स्वीकारादपि द्रव्यस्य संसर्गाख्यधर्मस्य वा स्वीकारो वरमित्यर्थः । द्वितीय इति । संशयविपर्ययत्वासम्भवस्योपपादितत्वात् संघातस्यासत्यत्वे यथार्थप्रत्यभिज्ञाजनकत्वं कथमित्यर्थः । निरन्तरेति । नैरन्तर्यं निरवकाशत्वं नरिन्ध्रत्वं विश्लेषराहित्यमित्यर्थः ।  
आकाशादीति । आदिशब्देन कालात्मदिङ्मनसां ग्रहणम् । आवरणाभावादीति कालाद्यनङ्गी- कारग्रहणम् । पृथिव्यादिसंघातस्य रूपादिसंघातापेक्षप्वेऽन्योन्याश्रय इति भावः । संघातादेरित्यत्र आदिशब्दोक्तं असंहतरूपादिस्यरूपविशेषमात्रमेव प्रत्यमिज्ञाविषय इति द्वितीयपक्षमुत्थाप्य दूषयति अथ स्यादित्यादिना, तदिह प्रतिसन्धेयमित्यन्तेन । [बाधेति ।?] रूपादिप्रतीतिः सविषया, विषयस्य बाधाभावात्, प्रत्यभिज्ञा तु निर्विषया, विषयस्य बाधितत्वादिति विशेष इति भावः । एकत्नानेकधर्मवैशिष्ट्यस्य याथार्थ्ये हि युप्मन्मतसिद्धिः । अनेकधर्मवैशिष्ट्यस्यारोप्यमाणत्वे युष्मन्मतसिद्धिर्नास्तीत्यभिप्रायेण शङ्कते - एकस्मिन्नेवेति । निराधारत्वेन सिद्धस्य वा सर्वथाऽसिद्धस्यापि साश्रयत्वेन सिद्धस्य वा आरोपः इति विकल्पं हृदि निधाय, तत्र प्रथमे बाधाभावात्, अनन्यथासिद्धेश्चारोपस्यासम्भव इत्यभिप्रेत्य द्वितीयं दूषयति - सर्वत्रेति । तृतीयं दूषयति - क्वचिदिति । विपरिवर्तस्येति । वैपरीत्यस्येत्यर्थः । सहोपलम्भनियमादिति हेतुचतुष्टयं च - प्रथमपिण्डग्रहणेऽभेदेन ग्रहणम्, एकशब्दानुविद्धप्रत्ययः, मत्वर्थनिरपेक्षसमानाधिकरणप्रयोगः, सहोपलम्भनियमश्चेति । अत्र सहोपलम्भ-समानाधिकरणप्रत्ययौ मेदाभेदसाधकौ; अन्यौ द्वौ अभेदसाधकौ ।  
अनुपप्लवेति । अनुपप्लवस्य निर्दोषप्रमाणगम्यस्य अत एव भूतस्य - यथाभूतस्यानारोप्यमाणस्य अर्थस्वरूपस्य विपर्ययैर्न बाधा, यत्नक्त्वेऽपि बाधकयुक्तिचिन्तनप्रयासे च तत्पक्षपाततः बाधाविषयाभिनिवेशमात्रत्वेन बुद्धेरेव क्षतिः, नार्थस्येति ।  
पीतशङ्खादिभ्रम इति । पूर्वं श्वेतत्वेन यो विशदतया भातः, स एव शङ्ख इदानीं पीतत्वेन विशदतया भातीति रूपान्तरवत् तया भातस्यापि तथा विशदाविशदतया प्रत्यभिज्ञानादित्यर्थः । धर्मोपकारेति । पूर्वार्ध तूलिकायां व्यक्तम् । तत इति । अनुपकारपक्षस्य दूषितादित्यर्थः । तासाम् धर्मोपकारशक्तीनां धर्मत्वसिद्ध्यर्थं उपकारे सतीति शेषः । तथेति । तत्राप्युपकारे तथा उपकारानुपकारविकल्पे सतीत्यर्थः । नानेति । नानाविधावच्छेदकरूपोपाधिधर्मैः उपकाररूपधर्मेण शक्त्या च अभिन्नस्वरूपस्येत्यर्थः । अंश(आत्म ?)शब्दो धर्मिवाची । सर्वात्मना ग्रहे । धर्मिण एव सकलधर्मस्वरूपत्वात् धर्मिग्रह एव सकलधर्मग्रहोऽपीत्यर्थः । परस्परव्यभिचारित्वम् - परस्परासमवहितत्वम् । श्लोकावतारिकायां वैभाषिकपक्षद्वैविध्यमुक्तम्, तत्र द्वितीयपक्षदूपणपरत्वेन तुरीयं पादमवतारयति नन्वस्तु इत्यादिना । तत एव तत्कॢप्तौ - इन्द्रियवैजात्यादेव कारणवैजात्यकॢप्तौ । दुरालभा-समुद्रान्ता; ''रोदनी कच्छुरानन्दो समुद्रान्ता दुरालभा'' इत्यमरः । प्रतिसम्बन्ध्यनेकत्वमिति । घटादिसम्बन्ध्यन्तरानेकत्वं यथा घटैकत्वबाधकं न भवति, तथा सम्बन्धिधर्मानेकत्वं धर्मैक्यबाधकं न भवतीत्यर्थः ॥ ८ ॥
</details>

<details><summary>अभिनव-रङ्गनाथः भाव-प्रकाशः - ०८</summary>

ज्ञानमेकमेव तत्वमिति योगाचाराः । ज्ञानज्ञेयौ द्वौ न तु ज्ञाता इति वैभाषिकाः । इदंच मतद्वयं प्रमाणं प्रमेयं प्रमाता प्रमितिरिति चतुर्धा विभागेन परिष्करणीयमिति तात्पर्येण प्रमाणप्रमेयेत्यादि सूत्रयताऽक्षपादेन 'दर्शनस्पर्शनाभ्यामेकार्थग्रहणात्' इति यत्प्रमेयपरीक्षासूत्रमारब्धं तद्द्रव्यपरीक्षासूत्रमपि भवतीति तदेव ज्ञेयं द्विविधं धर्मो धर्मी चेति वैभाषिकादिमतपरिष्करणायापि प्रभवतीति व्यञ्जयति -\*१ 'मूले एकार्थप्रत्यभिज्ञा; दर्शनस्पर्शनाभ्यां; इति पदद्वयेन । ननु द्रव्याद्रव्यविभागः परब्रह्मणा साक्षात्परम्परया च संबद्धानां गुणानां तदाश्रयस्य च अत्यन्तभेदज्ञापनायेति न युज्यते; लोके रूपादिप्रत्यक्षे दण्डकुण्डलादि प्रत्यक्ष इव पृथग्विभिन्नवस्तुद्वयभानाननुभवेन रूपादिप्रत्यक्षस्योभयविषयकत्वासिद्ध्या रूपाद्यतिरिक्तवस्तुन एवाभावेन ब्रह्मगुणानां तदाश्रयस्य च भेदकथाया एवाभावादित्याशयेन शङ्कते -\*२ नन्विति ।  
\*१ वात्सीपुत्रास्त्विति - एत एव नित्यात्मतत्ववादिनः इति तत्वसंग्रहव्याख्यायां पञ्चिकायां ३३६ तमश्लोके स्फुटम् ।  
\*२ द्वीन्द्रियग्राह्यवस्तुविषयेति - एतेन मूले दर्शनस्पर्शनाभ्यामित्यत्र विषयतारूपं वैशिष्ट्यं तृतीयार्थः; तस्य एकार्थप्रत्यभिज्ञेत्यत्र एकार्थपदार्थेऽन्वयः इति सूचितं । सिद्धान्ते इयं च गौरिति सविकल्पकवत् इदमपि संस्कारसहकृतेन्द्रियजन्यमेव ज्ञानं प्रमात्मकं । तत्र दर्शनस्य संस्कारबलात् स्पर्शनस्य तदाश्रयस्य च स्वयंप्रकाशतया विषयस्येन्द्रियसन्निकर्षेण भानमिति बोध्यम् ।  
\*१ स्वारसिकबाधादृष्टेरिति - अबाधितत्वादिति यावत् । तत्प्रयोजकमपि हेतुमाह -\*२ अनन्यथासिद्धेश्चेति । प्रत्यभिज्ञायाः रूपाद्यति - रिक्ततदाश्रयविषयकत्वे विवदमानं प्रति दृष्टमेव स्पृशामीति प्रत्यभिज्ञा रूपस्पर्शातिरिक्तविषयिणी रूपमात्रविषयकत्वे सति स्पर्शमात्राविषयकत्वे सति किञ्चिद्विषयकप्रमात्वात् इति परिशेषतस्साधयिष्यन् विशेषणद्वयासिद्धिं परिहरति - \*१ सेयमित्यादिना । तस्य - रूपमात्रविषयकचाक्षुषस्य । स्पर्शनविषयत्वाभावात् -स्पर्शनविषयविषयकत्वाभावादित्यर्थः । न रूपमात्रगोचरेत्यत्र हेतुस्तु स्पर्शनविषयविषयकत्वमेव । एवमेव न स्पर्शमात्रगोचरेत्यत्राव्यूह्यम् ।  
उभयविषयविषयकत्वसिद्ध्या (जगदीशमतेन) अर्थान्तरं शङ्कते- \*२ नचेति ।  
\*३ दर्शनस्पर्शनयोः - चाक्षुषत्वाचप्रत्यक्षयोः । दृष्टमेव स्पृशामीत्यस्य त्वगिन्द्रियेण स्पृष्टमेव पश्यामीत्यस्य चक्षुरिन्द्रियेण जननादाद्ये रूपस्य द्वितीये स्पर्शस्य च भानस्य बौद्धमतेऽप्यनङ्गीकारेण नार्थान्तरावकाश इति भावः ।  
\*१ अतः - पूर्वोक्तहेतुना । प्रकारान्तरेणाप्यर्थान्तरमाशङ्क्य परिहरति - \*२ ननु रूपस्पर्शयोरित्यादिना । \*३ विभज्यवैभाषिकपक्ष इति - परमतभङ्गे वैभाषिकभङ्गाधिकारे विभज्यवैभाषिकमते -  
अत्थि हि भिक्खो अकदयं जह णत्थि एदस्स जन्तुणो सत्तम् ।  
माणससुण्णावत्था णं सपज्जइ ॥  
{अस्तिं हि भिक्षोरकृतं यदि नास्यैतस्य जन्तोस्सत्वम् ।  
मानसशून्यावस्था ननु संपद्यते ॥}  
इति नित्यतत्वाभ्युपगमाद्यर्थोदाहृतबुद्धवाक्यमाभासोपपत्तिमूलमिति सुव्यक्तं इति; एकं वस्तु नित्यमभ्युपगच्छतः क्षणिकत्वसाधकसत्वानुमानं विरुद्धं स्यादिति च आचार्यसूक्तिरिह भाव्या । अत एव 'अस्ति सत्व उपपादकः' इति 'भारं वो भिक्षवो देशयिष्यामि भारादानं भारनिक्षेपं भारहारं च । तत्र भारं पञ्चोपादानस्कन्धाः । भारादानं तृप्तिः । भारनिक्षेपो मोक्षः । भारहारः पुद्गलाः । इति । एवं भारहारः कतमः पुद्गलः? योऽसावायुष्मन् एवं नामा एवंजातिः एवमाहारः एवं सुखदुःखं प्रति संवेदी एवंदीर्घायुः' इति । 'रूपं भदन्त नाहं, वेदनासंज्ञासंस्कारो विज्ञानं भदन्त नाहं, एवमेतद्भिक्षो रूपं न त्वं, वेदनासंज्ञासंस्कारो विज्ञानं न त्वं' ।  
इत्यादि बुद्धोपदेशवाक्यानां तत्वसंग्रहे -  
आगमार्थविरोधे तु पराक्रान्तं मनीषिभिः  
नास्तिक्यपरिहारार्थं चित्रा वाचो दयावतः ।  
समुदायादिचित्तेन भारहारादिदेशना  
विशेषप्रतिषेधश्च तद्दृष्टीन् प्रति राजते ॥  
इति शान्तरक्षितेन नित्यात्मतत्वबोधतात्पर्यकत्वाभावोक्तिस्संगच्छते ।  
\*१ अतिमन्द इति - एतेन - ''कामेऽष्टद्रव्यकोऽणुरशब्दः । रूपधातुस्वरूपमुक्तं - कामे - कामधातौ । अष्टद्रव्यकोऽणुः - रूपरसगन्धस्पर्शा इति चत्वारि द्रव्याणि । पृथिव्यप्तेजो वायुरिति चत्वारि । द्रव्यशब्दो वस्तुवचनः । तेषामष्टद्रव्यकोऽणुः' इत्यागमः (न्या-वा-ता-टी) इति बुद्धागमविरुद्धभाषणेन वैभाषिक इति समाख्या भवतो युक्तेति सूचितम् ॥  
अतीत्यनेन 'सर्वशून्यवादिनापि हि संवृत्या विशिष्टधीरिष्यत' इति वक्ष्यमाणमाध्यमिकपक्षादपि मन्दत्वं द्योत्यते ।  
\*१ स्वलक्षणेति - असंहतस्वलक्षणं निर्विकल्पविषयः संहतं तु विकल्पस्येति बोध्यम् । अद्रव्यसरे (४२) चैतदर्थः स्फुटः ।  
अभिन्नदेशकालं स्वलक्षणमिति वक्ष्यते । धर्मकीर्तिश्चेत्थमाह न्यायबिन्दौ - 'तस्य विषयः स्वलक्षणं, यस्यार्थस्य सन्निधानासन्निधानाभ्यां ज्ञानप्रतिभासभेदः तत्स्वलक्षणं तदेव परमार्थसत् अर्थक्रियासामर्थ्यलक्षणत्वाद्वस्तुनः अन्यत्सामान्यलक्षणम्' इति । व्याचख्यौ च धर्मोत्तराचार्यः - 'तदेवं प्रत्यक्षस्य कल्पनापोढत्वाभ्रान्तत्वयुक्तस्य प्रकारभेदं प्रतिपाद्य विषयविप्रतिपत्तिं निराकर्तुमाह - तस्येत्यादि । तस्य - चतुर्विधप्रत्यक्षस्य । विषयो - बोद्धव्यः । स्वलक्षणं - स्वं असाधारणं तत्वं लक्षणं स्वलक्षणं । वस्तुनो ह्यसाधारणं तत्वमस्ति सामान्यं च । यदसाधारणं तत्प्रत्यक्षग्राह्यं । द्विविधो हि प्रमाणस्य विषयो ग्राह्यश्च । यदाकारमुत्पद्यते प्रापणीयश्च यमध्यवस्यति; अन्यो हि ग्राह्योऽन्यश्चाध्यवसेयः । प्रत्यक्षस्य हि क्षण एको ग्राह्यः । अध्यवसेयस्तु - प्रत्यक्षबलोत्पन्नेन निश्चयेन सन्तान एव । सन्तान एव च प्रत्यक्षस्य प्रापणीयः । क्षणस्य प्रापयितुमशक्यत्वात् । तथाऽनुमानमपि स्वप्रतिभासेऽनर्थेऽनर्थाध्यवसायेन प्रवृत्तेरनर्थग्राहि । स पुनरारोपितोऽर्थो गृह्यमाणः स्वलक्षणत्वेनावसीयते यतस्ततस्स्वलक्षणमध्यवसितं प्रवृत्तिविषयोऽनुमानस्य । अनर्थस्तु ग्राह्यः । तदत्र प्रमाणस्य ग्राह्यं विषयं दर्शयता प्रत्यक्षस्य स्वलक्षणं विषय उक्तः । कः पुनरसौ विषयो ज्ञानस्य यः स्वलक्षणं प्रतिपत्तव्यः? इत्याह - यस्यार्थस्येत्यादि । अर्थशब्दो विषयपर्यायः । यस्य - ज्ञानविषयस्य । संनिधानं - निकटदेशावस्थानं । असंनिधानं - दूरदेशावस्थानं । तस्मात् - सन्निधानादसंनिधानाच्च । ज्ञानप्रतिभासस्य ग्राह्याकारस्य । भेदः - स्फुटत्वास्फुटत्वाभ्यां । यो हि ज्ञानस्य विषयस्संनिहितस्सन् स्फुटमाभासं ज्ञानस्य करोति असंनिहितस्तु योग्यदेशावस्थित एवास्फुटं करोति तत्स्वलक्षणं । सर्वाण्येव हि वस्तूनि दूरादस्फुटानि दृश्यन्ते समीपे स्फुटानि तान्येव स्वलक्षणानि । कस्मात्पुनः प्रत्यक्षविषय एव स्वलक्षणं? तथाहि - विकल्पविषयोऽपि वह्निर्दृश्यात्मक एवावसीयत इत्याह - तदेव परमार्थसदिति । परमार्थोऽकृत्रिममनारोपितं रूपं तेनास्तीति परमार्थसत् । य एवार्थ संनिधानासंनिधानाभ्यां स्फुटमस्फुटं च प्रतिभासं करोति परमार्थसन् स एव । स एव च प्रत्यक्षविषयो यतस्तस्मादेव स्वलक्षणम् । कस्मात्पुनस्तदवे परमार्थसदित्याह - अर्थ्यत इत्यर्थः हेय उपादेयश्च । हेयो हि हातुमिष्यते उपादेयश्चोपादातुं । अर्थस्य - प्रयोजनस्य क्रियानिष्पत्तिः तस्यां सामर्थ्यं - शक्तिः तदेव लक्षण - रूपं यस्य वस्तुनस्तदर्थक्रियासामर्थ्यलक्षणं । तस्य भावस्तस्मात् । वस्तुशब्दः परमार्थसत्पर्यायः । तदयमर्थः -यस्मादर्थक्रियासमर्थं परमार्थसदुच्यते तस्मात्स एव परमार्थसन् । तत एव हि प्रत्यक्षविषयादर्थक्रिया प्राप्यते; न विकल्पविषयात् । अत एव यद्यपि विकल्पविषयो दृश्य इवावसीयते तथाऽपि न दृश्य एव; ततोऽर्थक्रियाभावात् दृश्याच्च भावात् । अतस्तदेव स्वलक्षणं; न विकल्पविषयम् ॥ इति ॥  
१ \*व्याप्तिग्रहणासंभवेनेति -   
कार्यकारणभावाद्वा स्वभावाद्वा नियामकात् ।  
अविनाभावनियमः. . . . . . . . . . . ॥   
इति वदतां भवतां मतेऽपि रूपरसयोर्धूमाग्न्योखि कार्यकारणभावविरहेण वृक्षशिंशपयोरिव तादात्म्यविरहेण स्वभावासंभवाच्चाविनाभावग्रहासंभव इति भावः ।  
१ \*निर्विषयैवेत्यादि - विषयाजन्येत्यर्थः । एवं च इदं रजतमित्यादेरिव अर्थजन्यत्वरूपप्रमात्वविरहेणास्य साधकत्वं न संभवतीति भावः । रूपादिप्रत्ययस्यापि योगाचारनीत्या निर्विषयत्वं प्रसञ्जयति--२ \*यौक्तिकबाधस्य समत्वादिति -धर्मधर्मिणोस्सम्बन्धानुपपत्त्यादिवत् ज्ञानार्थयोस्सम्बन्धानुपपत्त्यादिबाधकस्य सत्त्वादित्यर्थः ॥  
१ \*हेतुचतुष्टयमित्यादि - बुद्धिसरे (२०) अभेदसाधकत्वं सहोपलम्भनियमस्य; तत्रैव (३२) अभेदावगाहित्वं निर्विकल्पकप्रत्ययस्य; तत्रैव (९४) धर्मधर्म्यभेदसाधकत्वं मत्वर्थीयप्रत्ययनिरपेक्षसामानाधिकरण्यस्य निरसिष्यते इति विवेकः । २ \*नच रूपादेरित्यादि - अत्र न्यायसिद्धाञ्जने (११) 'नचसहोपलम्भनियमान्नीलतदाधारादेरभेदः एकसामग्रीवेद्यत्वनियमात्तदुपपत्तेः । सहत्वतन्नियमाभ्यां भेदस्यैव स्थिरीकरणेन व्याधातात् । समस्य च सहोपलन्मनियमस्य शङ्खश्वैत्यादावसिद्धेः । असमस्यापि गन्धादौ । भास्वराध्वान्ताभास्वररूपाभ्यामनेकान्तत्वाच्च' इत्यन्ता सूक्तिरपि भाव्या । निर्विकल्पके शब्दानुवेधस्य बौद्धैरनङ्गीकारात् विकल्पस्य विपर्ययत्वेन च न तताऽभेदसिद्धिरिति सर्वेषां स्फुटमेतत् । किंच एकशब्दानुविद्धप्रत्ययो यदि साधकत्वेन संमतः; तदा नैयायिकाभिमताया जातेरङ्गीकारापत्तिः इत्यादिकमन्यत्र स्पष्टम् ॥ तत्वसंग्रहे - लोहितः स्फटिकः इति ज्ञानविचारे (५६६) -  
शुक्लादयस्तथा वेद्या इत्येवं चापि संभवेत् ।  
तस्माद्भ्रान्तमिदं ज्ञानं कम्बुपीतादिबुद्धिवत् ॥  
इत्युक्तदिशा पीतश्शङ्ख इति भ्रमे शुक्लरूपमेव विषय इत्यङ्गीकारेऽप्याह -   
१ \*किमपराद्धमित्यादि - अयमाशयः - तत्वसंग्रहटीकायां 'तदत्र गुणेभ्योऽर्थान्तरभूतद्रव्यानुपलम्भेन गुणगुणिवादो निरस्तः । प्रयोगः - यदुपलब्धिलक्षणप्राप्तं सत् यत्र नोपलभ्यते तत्तत्र नास्ति; यथा क्वचित्प्रदेशविशेषे घटादिरुपलभ्यमानः । नोपलभ्यते च गुणेभ्योऽर्थान्तरभूतस्तत्रैव देशे गुणी' इति स्वभावानुपलब्धिः प्रतिषेधहेतुरुक्तः; स एव नोपलभ्यते च ज्ञानादर्थान्तरभूतस्तत्रैव देशेऽर्थ इति विधया वैभाषिकाभ्युपगतस्य ज्ञानादर्थान्तरभूतस्यार्थस्य प्रतिषेधहेतुः प्रसजेत् हति ॥ १ \*प्रत्यभिज्ञाविषयस्येत्यादि -एतेनोदाहृतस्वभावानुपलब्धिहेतोरसिद्धिर्दर्शिता ।  
१ \*अभिन्नेन्द्रियजन्यानीति - पूर्वज्ञानजनकेन्द्रियाभिन्नेन्द्रियजन्यानीत्यर्थः । एतावता पूर्वज्ञानजनकेन्द्रियजन्यं ज्ञानं धर्मभिन्नधर्मिसाधने प्रमाणमिति सिद्धं । अथ 'यस्यार्थस्य सन्निधानासन्निधानाभ्यां ज्ञानप्रतिभासभेदः तत् स्वलक्षणं तदेव परमार्थसत् अर्थक्रियासामर्थ्यलक्षणत्वाद्वस्तुनः' इति धर्मकीर्तिना न्यायबिन्दौ स्वलक्षणविषये यदुक्तं तदेव धर्मिभिन्नधर्मपारमार्थ्यानङ्गीकारे न घटते इत्याह - मूले २ \*एकस्मिन् दूरतादेरित्यादि ।   
\*न तु न्यूनाधिकदर्शनमात्रमिति - अधिकसंख्यवस्तुदर्शनं विशदं; न्यूनसंख्यवस्तुदर्शनमविशदमित्यपि न संभवतीत्यर्थः । एतेन निरन्तराधिकवस्तुदर्शनं विशदमित्युक्तावपि न निस्तार इति सिद्धं । अधिकावयवानां दर्शनेऽपि तद्धर्माणामग्रहे न्यूनावयवानां ग्रहेऽपि अधिकतद्धर्मग्रहे च विशदाविशदव्यवहारप्रसङ्गात् । बौद्धमते एकैकावयवस्य स्वलक्षणत्वेन परमार्थत्वेन अवयवसन्तानस्य विशदाविशदज्ञानविषयत्वाङ्गीकारे परमार्थत्वप्रसङ्गात् । सिद्धान्ते विलक्षणसंयोगावशिष्टानामेवावयविप्रत्ययविषयतया व्यवस्थापयिष्यमाणत्वात् । तत्रापि नानाधर्मग्रहस्य दुष्परिहरत्वाच्च । अवधारणं विशदग्रहणं संशयोऽविशदग्रहणं एककोटिकसंशयोऽप्युपगम्यते इत्युक्तावपि न निस्तार इति भावेन दूरतादेरिति मूले आदिपदमिति सूचयन् विवृणोति १\* आदिशब्देन संशयविपर्ययधियोर्ग्रहणमिति । \*२ संशयविपर्ययौ तावदिति - एतद्विस्तरश्चान्यत्र द्रष्टव्यः ।  
१ \*अगृहीताशेषेत्यादि - निर्विकल्पकसौषुप्तिकार्थप्रतिसन्धानासम्प्रज्ञातसमाधीनां धर्मविशिष्टविषयकत्वं व्यवस्थापयिष्यते इति भावः ।  
१ \*'तास्तस्य किं' 'यदि नोपकारः' इत्यत्र तासां तत उपकारो यदि न तास्तस्य किं इति योजना ।  
२ \*नानोपाधीति - प्रत्यक्षलक्षणन्यायवार्तिकतात्पर्यटीकायां च कारिकाशयवर्णनपूर्वकः इत्थं कारिकाक्रमो दृश्यते -  
यस्यापि नानोपाधेर्धीर्ग्राहिकाऽर्थस्य भेदिनः ।  
नानोपाध्यु......... दनिश्चितः  
एकोपकारके ग्राह्ये नोपकारास्ततोऽपरे ।  
दृष्टे तस्मिन्नदृष्टेऽपि तद्ग्रहे सकलग्रहः ॥  
इति । १ \*तदपि मन्दमित्यादि - एतद्विस्तरः प्रत्यक्षलक्षणन्यायवार्तिकतात्पर्यटीकायां 'नचैकोपाधिना सत्त्वेन विशिष्यैतस्मिन् गृहीते उपाध्यन्तरविशिष्टतद्ग्रहप्रसङ्गः' इत्यादौ द्रष्टव्यः ।  
एतावता परमतभङ्गोक्तरीत्या बुद्धोपदिष्टक्षणभङ्गप्रत्यक्षार्थभङ्गबाह्यार्थभङ्गधर्मधर्मिभावभङ्गादिषु क्षणभङ्गधर्मधर्मीभावभङ्गद्वयाङ्गीकर्तुः वैभाषिकस्य मते वस्तुस्थैर्यभित्यादिना क्षणभङ्गनिरासकत्वेन या प्रत्यभिज्ञा प्रमा वक्ष्यते सैव धर्मधर्मिभावभङ्गभञ्जनीत्युपपादितं । संभावितान्यथा सिद्धिशिक्षणं च कृतम् । अथ सिद्धान्ते वैभाषिकाक्षेपं परिहर्तुमनुवदति - तथापीत्यादिना । वैभाषिकमते वस्तुस्वभावस्य वस्तुनश्चाभेदेन वस्तूनां क्षणिकतया न व्याहतिः । स्थिरद्रव्यवादसिद्धान्ते च व्याहतिरिति भावः ।   
१ \*वेद्यहेत्वित्यादि - अत्र धीः - निर्विकल्पकज्ञानं । हेतुः - अधिपत्यादिकं । वेद्यः -उत्तरोऽर्थक्षणः । फलं - विकल्पज्ञानं तन्मूला प्रवृत्तिविषयप्रदर्शनरूपा प्राप्तिश्च । उक्तं च न्यायबिन्दुटीकायां - 'निश्चयेन च तज्ज्ञानं नीलसंवेदनमवस्थाप्यमानं व्यवस्थाप्यं' इति । ''यस्मात्प्रप्यक्षबलोत्पन्नेनाध्यवसायेन दृष्टत्वेनार्थोऽध्यवसीयते नोत्प्रेक्षितत्वेन । दर्शनं चार्थसाक्षात्करणाख्यं प्रत्यक्षव्यापारः उत्प्रेक्षणं तु विकल्पव्यापारः । तथाहि - परोक्षमर्थं विकल्पयन्त उत्प्रेक्षामहे न तु पश्याम इत्युत्प्रेक्षात्मकं विकल्पव्यापारमनुभवादवस्यन्ति । तस्मात्स्वव्यापारं तिरस्कृत्य प्रत्यक्षव्यापारमादर्शयति । यत्रार्थे प्रत्यक्षपूर्वकोऽध्यवसायस्तत्र प्रत्यक्षं केवलमेव प्रमाणं'' इति च । अधिपतिसहकार्यालम्बनसमनन्तरप्रत्ययाश्चत्वारो विज्ञानोत्पत्तिहेतवः । तत्र हि - नीलाभासस्य हि चित्तस्य नीलादालम्बनप्रत्ययान्नीलाकारता । समनन्तरप्रत्ययात्पूर्वविज्ञानाद्बोधरूपता । चक्षुषोऽधिपतिप्रत्ययाद्रूपग्रहणप्रतिनियमः । आलोकात्सहकारिप्रत्ययात् स्पष्टार्थता । तत्र ज्ञानजन्मनि समनन्तरप्रत्ययो विज्ञानमुपादानकारणं । आलम्बनप्रत्ययोऽर्थः सहकारिकारणम् । अर्थजन्मनि सोऽर्थ उपादानकारणं । तज्ज्ञानं सहकारिकारणं । ज्ञानार्थयोस्स्वभावत एव विषयविषयिभावः । जन्यजनकभावोऽपि स्वभावात्मक एव । स च सम्बन्ध्यनतिरिक्त इति तन्मतम् ॥  
१ \*तथा बाह्योऽपीति - भिन्नस्समेतीत्यनुषङ्गेणान्वयः । भिन्नैः रूपस्पर्शादिभिः ज्ञानस्यार्थेन अधिपत्यादिना च स्वभावाख्यसम्बन्धवत् धर्मस्य धर्मिणापि स्वभावाख्यसम्बन्धाङ्गीकारेऽपि ज्ञानस्यार्थाधिपत्यादिभिरिव धर्मधर्मिणोरप्यत्यन्तभेदो दुस्त्यज एवेति भाव । तदाह वाचस्यतिः सविकल्पकप्रत्यक्षत्वसमर्थने तात्पर्यटीकायाम् -  
'अपि च रूपविज्ञानं विषयग्रहणधर्मं नानापरमाणुविषयं न परभाणुस्वभावः । तत्स्वभावत्वे वा तेषां सर्वान् प्रत्यविशेषात् सर्वैरेव ते परमाणवो विदितास्स्युः । नचासंबद्धा एव स्वज्ञानेन रूपपरमाणवो विषयास्तस्येति वाच्यम्; असंबद्धस्य विषयत्वेऽतिप्रसङ्गात् । स्वभाव एवार्थज्ञानयोः सम्बन्धो यदर्थो विषयो ज्ञानं च विषयीति चेत्; हन्त उपाध्युपाधिमतोरपि स्वभाव एव सम्बन्धोऽस्तु तथापि विज्ञानार्थवत् न स्वरूपाभेदः इति ''जनकत्वं नाम न वस्तुस्वभावः अपि तु तद्धर्मः । धर्मश्च धर्मिणो वस्तुतो भिद्यते' इति च ।  
\* १ दृष्टत्वादिति - दर्शनाप्रामाण्ये च -  
अविभागोऽपि बुद्ध्यात्मा विपर्यासितदर्शनैः ।  
ग्राह्यग्राहकसंवित्तिभेदवानिव लक्ष्यते ॥  
इति वदन् योगाचारः ।  
अलातचक्रनिर्माणस्वप्नमायाम्बुचन्द्रकैः ।   
धूमिकान्तः प्रतिश्रुत्कामरीच्यभ्रैस्समो भवः ॥  
 (चतुश्शतिका ३००)  
फेनपिण्डोपमं रूपं वेदना बुद्बुदोपमा ।  
मरीचिसदृशी संज्ञा संस्काराः कदलीनिभाः ॥  
 (माध्यमिकावृत्तिः) १०)  
इन्द्रियैरुपलब्धं यत् तत्तत्वेन भवेद्यदि ।  
जातास्तत्वविदो बालाः तत्वज्ञानेन किं फलम् ॥  
 (बोधि+पं ३७५)  
लोकावतारणार्थं च भावा नाथेन देशिताः ।  
तत्वतः क्षणिका नैते . . . . . . . . . ॥  
 (बोधि+पं ३७६)  
इति भाषमाणो माध्यमिको वा विजयी स्यादिति भावः । एतच्च बुद्धिसरे (३३) श्लोकविवरणे - 'विकल्पविषया वस्तुत्वे इत्यादिना आचार्यैरेव वक्ष्यते ॥ ८ ॥
</details>









