+++
title = "001 लक्ष्मीनेत्रोत्पलश्रीसततपरिचयादेष संवर्धमानो"

+++
<details><summary>मूलम्</summary>

लक्ष्मीनेत्रोत्पलश्रीसततपरिचयादेष संवर्धमानो नाभीनालीकरि(ङ्ग)ङ्खन्मधुकरपटलीदत्तहस्तावलम्बः ।  
अस्माकं संपदोघानविरलतुलसीदामसंजातभूमा कालिन्दीकान्तिहारी कलयतु वपुषः कालिमा कैटभारेः ॥ १ ॥
</details>

<details><summary>पाठाः (द्रष्टुं नोद्यम्)</summary>

- [आल्वारः](https://www.youtube.com/watch?v=6YLyD9ybl2c&list=PLog-e7pBcwck24qngVTVJmEHVPcCg9w5R)
</details>

<details><summary>वरदार्य-सर्वाङ्कषा</summary>

श्रीमत्तुरगवदनतेजोबृंहिताश्चर्यशक्तिः  
सर्वतन्त्रस्वतन्त्रः  
श्रीमान् वेङ्कटनाथनामा वेदान्ताचार्यवर्यः  
जिज्ञासुजन-हिताय चिकीर्षितस्य सविशेषा(विशिष्टा)द्वैत-सिद्धान्त-प्रकरण-ग्रन्थस्य  
निर्विघ्न-परिसमाप्ति-प्रचय-गमनाद्य्-अर्थं  
स्वेष्ट-देवता-स्तुति-गर्भं श्रेयः-प्रार्थनारूपं मङ्गलम्  
आदौ निबध्नाति - **लक्ष्मीति** । 

**कैटभारेः वपुषः एषः कालिमा** इत्य् अन्वय-क्रमः ।  
**कालिमा अस्माकं संपद्-ओघान् कलयतु** इति प्रार्थना ।  
इतरत् सर्वं कालिम्नः विशेषणम्।  
एषः कालिमा इति प्रत्यक्षवन् निर्देशः ।  
भगवान् इव, तदीय-गुणा अपि  
भक्तानाम् उपास्या  
इत्यतः कालिम्नः [[2]] प्राधान्यम् ।  
स च कालिमा लक्ष्म्याः नेत्रोत्पलश्रिया सह सतत-परिचयात्  
**संवर्धमानः** = एधमानः ।  
अत्र सतत-परिचयात् इत्य् अनेन  
परमात्मनो लक्ष्मी-संबन्धः नित्य  
इति सूचितः ।  
लक्ष्मीतत्त्वम् अधिकृत्य वक्तव्यं  
तत्प्रकरणे (नायक. 8) वक्ष्यते ।  

नाभीनालीकेति कमलम् उपलक्षितम्,  
तत्र **रिङ्खताम्** = सशब्दं परिभ्रमताम्  
**मधुकराणां पटली** = समुदायः,  
तया दत्तः **हस्तावलम्बः** = पोषणम् यस्य कालिम्नः,  

एवम् **अविरल-तुलसी-दाम्ना** = निबिड-तुलसी-मालया सञ्जातः  
**भूमा** = बहुत्वंम् यस्य, 

एवं **कालिन्द्याः** = यमुनायाः कान्तिहारी, यमुनानदी कृष्णवर्णेति प्रसिद्धम् । 

एतादृशः **कैटभारेः वपुषः कालिमा**- कृष्णवर्णः अस्माकं संपदोघान् कलयतु । 

अत्र **संपत्** = भगवत्-प्राप्ति-हेतु-भूतं यत् किञ्चित् गृह्यते ।  
अत्र '**वपुषः कालिमा**' इति गुण-गुणि-भावः,  

'**कैटभारेः वपुषः**" इत्यनेन दिव्य-मङ्गल-विग्रह-विशिष्टत्वं ब्रह्मणः,  
'**लक्ष्मी**'त्यादिना नित्य-विभूति-सद्भावः,  
‘**नाभी-नालीके**’त्यादिना चतुर्-मुख-सृष्टिर् इत्य्-आदेस् सूचनात् लीलाविभूतिसद्भावः,  
'**अविरल-तुलसी**' इत्यादिना भक्त-जन-सेव्यत्वम्,  

'**कालिन्दी**' '**कैटभारेः**' इति पदाभ्यां कृष्णावतारस्य,  
हयग्रीवावतारस्य चैक-रस्यम् इत्यादिकं सूचितम् । 

श्रीकृष्णावतारे गीतोपदेशेन,  
श्रीहयग्रीवावतारे पाञ्चरात्रोपदेशेन  
चोभयोर् अवतारयोर् ज्ञान-प्रदत्वादिकम्  
अस्मद्-आचार्यानुगृहीते हय-शिर-उपाख्यान-व्याख्याने+++(=??)+++ स्पष्टम् ।  
अत एव हयग्रीवावतारे  
मधुकैटभयोस् संहारे ऽपि  
मधु-सूदन--कैटभारि-पदे  
श्रीकृष्णेऽपि प्रयुज्येते  
इत्यपि द्रष्टव्यम् ॥

एवम् अत्र सविशेषाद्वैत-पर्यायस्य विशिष्टाद्वैत-सिद्धान्तस्य  
मूलभूता विषयाः सूचिताः ।  
निर्विशेषाद्वैत-प्रतिकोटि-भूतं हीदं विशिष्टाद्वैत-दर्शनम् ।  
अत्र विशिष्ट-पदस्य चिद्-अचिद्-विशिष्ट-मात्र-परत्वे  
गुण-विग्रहयोर् लाभः  
क्लेशेन निर्वाह्यः ।  
अतः - विशिष्ट-पदं सविशेष-पर्यायम् इति सर्व-विदितम् ।  
विशेषाश् च गुण-विग्रह-विभूतयः ।  
गुणाश् च ज्ञान-शक्ति-बलैश्वर्यादयः इत्य्-आदि श्रुति-सिद्धाः ।  
विग्रहः अन्तर्-आदित्य-विद्यादिषु प्रसिद्धः ।  
विभूतयश् चानन्ताः,  
प्राधान्येन नित्य-लीला-रूपाः ।  
तेन चिद्-अचितोस् सिद्धिः ।  
एतादृश-विशेषैः विशिष्टत्वात्,  

स-गुण--निर्गुण-विभागाभावात्  
स-विशेषं ब्रह्मैकम् एव परमं तत्त्वम्  
इति श्रौतस् सिद्धान्तः ।  

जगद्-योनि-भूतं हि ब्रह्म-तत्त्वं शून्य-रूपं न भवितुम् अर्हति ।  
न्यग्रोधादि-बीजानि वृक्षाकारेण विकसन्ते, अथवा परिणमन्ते ।  
न्यग्रोधबीजं हि तादृश-विकासानुगुण--सकल-विशेष-विशिष्टम् ।  
अन्यथा हि तस्मात् यः कोऽपि वृक्षः स्यात् ।  
अथवा न्यग्रोध-बीजाकारात् शिला-शकलाद् अपि आम्रवृक्षः स्यात् ।  
अतः शून्यरूपात् ब्रह्मणः  
न जगद्-उत्पत्ति-स्थित्यादि-संभवः ।  

साक्षित्वम् अपि न निर्विशेषस्य भवेत् -  
किन्तु तद्-अनुगुण-विशेष-विशिष्टस्यैव ।  
अयम् अंशः सद्-विद्यायां पर-ब्रह्मणः स्व-रूप--स्व-भाव--विवरणार्थं प्रवृत्तेषु खण्डेषु (818) द्वादशे खण्डे  
न्यग्रोध-बीज-दृष्टान्तेनोपादान-भूतं तत्त्वं स-विशेषम् एव,  
न शून्य-रूपम्  
इति विस्तरेणोपपादितं द्रष्टव्यम् ।  

एवञ् च एतादृश-विशेषण-विशिष्टम् एव ब्रह्म,  
न शून्यरूपम् ।  
एवं स-विशेष-वादोऽयं  
समग्रः सर्व-श्रुत्य्-अनुगुणः,  
सर्वार्थ-गर्भः सर्व-विधाधिकारि-समाश्रयार्ह  
इति सूचितम् ॥ १ ॥
</details>

<details><summary>वरदार्य-सर्वाङ्कषा-पाठान्तरम् - ०१</summary>

विश्वं सृजन्‌ करुणया परिपालयन्‌ यः विश्वक्रियासु यमयत्यखिलान्तरात्मा ।   
विद्यास्वयंवरपतिः विदधातु सोऽयं विश्वस्य मङ्गलममेयमहाविभूतिः ॥   
तत्त्वमुक्ताकलापस्य प्रौढस्यातिमहीयसः । करोमि विपुलां व्याख्यां सतामाज्ञामनुस्मरन्‌ ॥   
तमाद्यं गुरुमानम्य शठकोपयतीश्वरौ । वेदान्ताचार्यमन्यांश्च व्याख्यास्यामि यथामति ॥   
निश्शेषां वस्तुवृत्तिं निपुणमिह हि यो न्यास्थदाचार्यवर्यः   
वागीशस्य प्रसादान्निखिलबुधमनोहारि कालानुरूपम्‌ ।   
सोऽयं कारुण्यमूर्तिः समय उपगते त्वद्य तस्यानुरूपं   
मध्ये मां संविधाय स्वहृदयनिहितं प्राह विज्ञानदृष्ट्या ॥   
अनुगृह्णन्तु सद्भावपवित्रितजगत्त्रयाः । अपूर्वप्रक्रियामेनां वीक्ष्य सर्वङ्कषां बुधाः ॥   
श्रीमत्तुरगवदनतेजोबृंहिताश्चर्यशक्तिः सर्वतन्त्रस्वतन्त्रः श्रीमान्‌ वेङ्कटनाथनामा वेदान्ताचार्यवर्यः जिज्ञासुजनहिताय चिकीर्षितस्य सविशेषा(विशिष्टा)द्वैतसिद्धान्तप्रकरणग्रन्थस्य निर्विघ्नपरिसमाप्पिप्रचयगमनाद्यर्थं स्वेष्टदेवतास्तुतिगर्भं श्रेयःप्रार्थनारूपं मङ्गलमादौ निबध्नाति - लक्ष्मीति । कैटभारेः वपुषः एषः कालिमा इत्यन्वयक्रम: । कालिमा अस्माकं संपदोघान्‌ कलयतु इति प्रार्थना । इतरत्‌ सर्वं कालिम्नः विशेषणम्‌ । एषः कालिमा इति प्रत्यक्षवन्निर्देशः । भगवानिव तदीयगुणा अपि भक्तानामुपास्या इत्यतः कालिम्नः प्राधान्यम्‌ । स च कालिमा लक्ष्म्याः नेत्रोत्पलश्रिया सह सततपरिचयात्‌ संवर्धमानः = एधमानः । अत्र सततपरिचयात्‌ इत्यनेन परमात्मनो लक्ष्मीसंबन्धः नित्य इति सूचितः । लक्ष्मीतत्त्वमधिकृत्य वक्तव्यं तत्प्रकरणे (नायक.8) वक्ष्यते । नाभीनालीकेति कमलमुपलक्षितम्‌, तत्र रिङ्खताम्‌ = सशब्दं परिभ्रमतां मधुकराणां पटली = समुदायः, तया दत्तः हस्तावलम्बः = पोषणं यस्य कालिम्नः, एवम्‌ अविरलतुलसीदाम्ना = निबिडतुलसीमालया सञ्जातः भूमा = बहुत्वं यस्य, एवं कालिन्द्याः = यमुनायाः कान्तिहारी, यमुनानदी कृष्णवर्णेति प्रसिद्धम्‌ । एतादृशः कैटभारेः वपुषः कालिमा कृष्णवर्णः अस्माकं संपदोघान्‌ कलयतु । अत्र संपत्‌ = भगवत्प्राप्तिहेतुभूतं यत्‌ किञ्चित्‌ गृह्यते । अत्र 'वपुषः कालिमा' इति गुणगुणिभावः, 'कैटभारेः वपुषः' इत्यनेन दिव्यमङ्गलविग्रहविशिष्टत्वं ब्रह्मणः, 'लक्ष्मी'त्यादिना नित्यविभूतिसद्भावः 'नाभीनालीके'त्यादिना चतुर्मुखसृष्टिरित्यादेस्सूचनात्‌ लीलाविभूतिसद्भावः, 'अविरलतुलसी' इत्यादिना भक्तजनसेव्यत्वम्‌, 'कालिन्दी' 'कैटभारेः' इति पदाभ्यां कृष्णावतारस्य, हयग्रीवावतारस्य चैकरस्यमित्यादिकं सूचितम्‌ । श्रीकृष्णावतारे गीतोपदेशेन, श्रीहयग्रीवावतारे पाञ्चरात्रोपदेशेन चोभयोरवतारयोर्ज्ञानप्रदत्वादिकमस्मदाचार्यानुगृहीते हयशिरउपाख्यानव्याख्याने स्पष्टम्‌ । अत एव हयग्रीवावतारे मधुकैटभयोस्संहारेऽपि मधुसूदनकैटभारिपदे श्रीकृष्णेऽपि प्रयुज्येते इत्यपि द्रष्टव्यम्‌ ॥   
एवमत्र सविशेषाद्वैतपर्यायस्य विशिष्टाद्वैतसिद्धान्तस्य मूलभूता विषयाः सूचिताः । निर्विशेषाद्वैतप्रतिकोटिभूतं हीदं विशिष्टाद्वैतदर्शनम्‌ | अत्र विशिष्टपदस्य चिदचिद्विशिष्टमात्रपरत्वे गुणविग्रहयोर्लाभः क्लेशेन निर्वाह्यः । अतः - विशिष्टपदं सविशेषपर्यायमिति सर्वविदितम्‌ । विशेषाश्च गुणविग्रहविभूतयः । गुणाश्च ज्ञानशक्तिवलैश्वर्यादयः इत्यादिश्रुतिसिद्धाः । विग्रहः अन्तरादित्यविद्यादिषु प्रसिद्धः । विभूतयश्चानन्ताः, प्राधान्येन नित्यलीलारूपाः । तेन चिदचितोस्सिद्धिः । एतादृशविशेषैः विशिष्टत्वात्‌, सगुणनिर्गुणविभागाभावात्‌ सविशेषं ब्रहैकमेव परमं तत्त्वमिति श्रौतस्सिद्धान्तः । जगद्योनिभूतं हि ब्रह्मतत्त्वं शून्यरूपं न भवितुमर्हति । न्यग्रोधादिबीजानि वृक्षाकारेण विकसन्ते अथवा परिणमन्ते । न्यग्रोधबीजं हि तादृशविकासानुगुणसकलविशेषविशिष्टम्‌ । अन्यथा हि तस्मात्‌ यः कोऽपि वृक्षः स्यात्‌ । अथवा न्यग्रोधबीजाकारात्‌ शिलाशकलादपि आम्रवृक्षः स्यात्‌ । अतः शून्यरूपात्‌ ब्रह्मणः न जगदुत्पत्तिस्थित्यादिसंभवः । साक्षित्वमपि न निर्विशेषस्य भवेत्‌ । किन्तु तदनुगुणविशेषविशिष्टस्यैव । अयमंशः सद्विद्यायां परब्रह्मणः स्वरूपस्वभावविवरणार्थं प्रवृत्तेषु खण्डेषु [6-12] द्वादशखण्डे न्यग्रोधबीजदृष्टान्तेनोपादानभूतं तत्वं सविशेषमेव न शून्यरूपमिति विस्तरेणोपपादितं द्रष्टव्यम्‌ । एवञ्च एतादृशविशेषणविशिष्टमेव ब्रह्म, न शून्यरूपम्‌ । एवं सविशेषवादोऽयं समग्रः सर्वश्रुत्यनुगुणः, सर्वार्थगर्भः सर्वविधाधिकारिसमाश्रयार्ह इति सूचितम्‌ ॥१॥
</details>

<details><summary>वरदार्य-सुबोधिनी (कन्नड)</summary>

(सुबोधिनि)   
विश्वं सृजन् करुणया परिपालयन् यः  
विश्वक्रियासु यमयत्यखिलान्तरात्मा ।   
विद्यास्वयंवरपतिर्विदधातु सोऽयं  
विश्वस्य मङ्गळममेयमहाविभूतिः ॥   
    
अभिवन्द्य गुरून् सर्वान् देशवाण्या सुबोधिनी ।  
लघुटीका तत्त्वमुक्ताकलापस्य विरच्यते ॥  
    
सर्वतन्त्रस्वतन्त्ररू कवितार्किकसिंहरू आद श्रीमन्निगमान्तमहादेशिकरु सविशेषाद्वैत(विशिष्टादैत)सिद्धान्तद प्रकरणग्रन्थवन्नु रचिसलु निश्चयिसि मङ्गळवन्नु आचरिसुत्तारॆ. 'लक्ष्मी' पदवन्नु प्रारम्भदल्लि प्रयोगिसिद्दरिन्द ग्रन्थद सर्वविधाभ्युदयवु सूचितवागिदॆ.   
लक्ष्मीनेत्रोत्पलश्रीसततपरिचयात् संवर्धमानः - लक्ष्मीदेविय कन्नॆय्दिलॆयन्तिरुव नेत्रगळ कान्तिय निरन्तरसहवासदिन्द अभिवृद्धिगॊळ्ळुत्तिरुव, नाभीनाळीकरिङ्खन्मधुकरपटलीदत्तहस्तावलम्बः - नाभिकमलदल्लि सुत्ताडुत्तिरुव दुम्बिगळ गुम्पिनिन्द मत्तष्टु पोषितवाद, अविरळतुळसीदानुसञ्जातभूमा - ऒत्ताद तुळसिय मालॆयिन्द इन्नष्टु हॆच्चळगॊण्ड, काळिन्दीकान्तिहारी - यमुनानदिय कान्तियन्नु सूरॆगॊळुव, कैटभारेः वपुषः एषः काळिमा - भगवन्तन दिव्यमङ्गळ विग्रहद ई नीलिय बण्णवु, अस्माकं सम्पदॊघान् कलयतु - नमगॆ ज्ञानादि सकलसम्पत्तुगळन्नु करुणिसलि.  
    
इल्लि 'कैटभारेः वपुषः काळिमा' ऎन्नुवुदरिन्द भगवन्तन दिव्यमङ्गळ विग्रहद प्रामाणिकतॆयू गुण-गुणिविभागवू सूचितवायितु. परमात्मनन्तॆ अवन गुण, विग्रह, विभूतिगळ सत्यतॆये ई सिद्धान्तद जीवाळवागिदॆ. भगवन्तनिगिन्तलू अवन दिव्यमङ्गळविग्रह, अदर सॊबगु भक्तरिगॆ तुम्बा उपादेय. 'स्वरूपात् स्वामिनो रूपं उपादेयतमं विदुः'. हीगे अवनु सदा लक्ष्मीविशिष्टनॆम्बुदू ई सिद्धान्तद ऒन्दु वैशिष्ट्य. 'सततपरिचय'पद इदन्नु सूचिसुत्तदॆ. 'नाभीनाळीक' पददिन्द ब्रह्मन सृष्टि सूचितवागुवुदरिन्द लक्ष्मीपतिय पारम्यवु सूचितवायितु.  
    
ई श्लोकदल्लि, 'वपुषः काळिमा' ऎन्नुवुदरिन्द द्रव्याद्रव्यविभाग, 'अस्माकं' ऎन्नुवुदरिन्द जीववर्ग, 'सम्पदोघान्' ऎन्नुवुदरिन्द बुद्धि सरद विषय मुन्ताद अनेक विषयगळु सूचितवागिवॆ ॥ १ ॥
</details>

<details><summary>सर्वार्थसिद्धिः</summary>

आरिप्सितस्य प्रबन्धस्याविघ्नपरिसमाप्त्यादिसिद्ध्यै मङ्गलमाचरन्नर्थाद्वक्ष्यमाणं द्रव्याद्रव्यविभागं प्रतितन्त्रविशेषांश्च संग्रहेण सूचयति - लक्ष्मीति । “यज्ञविद्ये”त्यादिना सर्वविद्यानां तादधीन्योक्त्या सा ख्याप्येति लक्ष्मीरादौ संकीर्त्यते । नित्ययुक्तत्वसूचनाय सततपरिचयोक्तिः । नाभीत्यादिना पद्मभुवः कार्यत्वकर्मवश्यत्वसूचनात्ततोऽर्वाचामनीश्वरत्वं कैमु(तिक)त्यसिद्धम् । अस्माकमिति । जीवानामीश्वरादन्योन्यं च भेदः, प्रत्यक्त्वमहंशब्दार्थत्वं च प्रख्याप्यते । तेन स्थालीपुलाकन्यायेन परमतनिरासमप्युदाहरति - संपदोघानिति । तत्त्वज्ञानादिकाः स्वप्राप्तिपर्यन्तास्सिद्धिपरम्पराः । अखिलेत्यादिना सत्त्वाधिकप्रशस्ततमद्रव्यार्चनीयतयाऽन्येभ्यो व्यावर्तनीयत्वमनुवर्ण्यते । कालिन्दीकान्तिहारीत्यनेन तद्गुणानां परगुणतिरस्कारत्वमुपलक्ष्यते । कैटभारेर्वपुष इति व्यतिरेकविभक्त्या शुद्धसत्त्वमयविग्रहयोगस्त(स्य स्व)त्स्वरूपादन्यत्त्वं च स्थाप्यते । वपुषः कालिमेति द्रव्याद्रव्यविभागप्रदर्शनार्थम् । एवं जडाजडाद्यपि यथास्थानमूह्यम् ॥१॥
</details>

<details><summary>नरसिंह-देवः आनन्ददायिनी - ०१</summary>

श्रीमान् वेदान्तवेद्यः शुभगुणनिलयो निस्समस्सर्वदोष-  
प्रत्यर्थीभूतमूर्तिः चिदमितमहिमानन्दसत्यस्वरूपः ।  
सृष्टिस्थित्यन्तलीलः सकलचिदचितां मोक्षदस्सर्वविद्या-  
वेद्यो वागीशमूर्तिः वृषभगिरिपतिः श्रेयसे स्यात्सदा नः ॥ १ ॥  
जरीजृम्भत् स्तम्भादुदयगिरिशृङ्गादिव रविः  
विभिन्दानो रक्षस्तिमिरपटलीं यः कररुहैः ।  
वितन्वन्नानन्दं मृगपतिनराकारघटितः  
स नश्श्रेयो देयादमृतफलवल्लीसहचरः ॥ २ ॥  
आराधनार्थं वृषशैलभर्तुः घण्टा मुदा पद्मभुवा प्रयुक्ता ।  
यद्रूपमास्थाय जगन्त्यरक्षत्तमेव वेदान्तगरुं नमामि ॥ ३ ॥  
प्रतिमतकथकधुरन्धरविद्याहङ्कारतूलवातूलः ।  
सकलजनवन्दनीयो भवतु मुदे मे महागुरुर्नित्यम् ॥ ४ ॥  
कुशिककुलजलधिचन्द्रो निगमान्तगुरुश्श्रीनिवासो नः ।  
जयति यतिराजदर्शितसिद्धान्ताम्भोजमोदकरभानुः ॥ ५ ॥  
आत्रेयवंशदुग्धाब्धिप्रालेयांशुं कलानिधिम् ।  
सुराचार्यसमप्रज्ञमप्पलाचार्यमाश्रये ॥ ६ ॥  
श्रीवत्सगोत्राम्बुधिमध्यदेशात् बभूव चन्द्रो नरसिंहनामा ।  
तस्यात्मजः साधुजनैकसेवी नृसिंहदेवः प्रथितो धरायाम् ॥ ७ ॥  
तोतारम्बातनयः पौत्रश्श्रीदेवराजस्य ।  
दौहित्रः कुशिककुलश्रीभाष्यश्रीनिवासस्य ॥ ८ ॥  
अप्रसिद्धस्य पक्षस्य विस्तरेण प्रकाशिकाम् ।  
सर्वार्थसिद्धिसट्टीकां करोम्यानन्दवल्लिकाम् ॥ ९ ॥  
इह खलु कवितार्किकसिंहः वेदान्ताचार्यापरनाम ।  
श्रीमान् वेङ्कटनाथार्यः तत्वहितपुरुषार्थज्ञानहीनानवलोक्य सञ्जातकारुण्यः तद्रक्षणाय प्राचीनप्रबन्धेषु संक्षिप्तान् विप्रकीर्णांश्च सङ्कलय्य तत्वमुक्ताकलापाख्यपद्यरूपप्रबन्धेन निरूप्य तस्य दुरधिगमतामवलोक्य स्वयमेव व्याख्यास्यन् निर्विघ्नपरिसमाप्तिप्रचयगमनाय शिष्टाचारपरिप्राप्तं गुरुप्रकाशनरूपं मङ्गलमारचय्य शिष्यशिक्षार्थं निबध्नाति - जयतीति ॥  
ताराकल्पे - नक्षत्रसदृशे । दूराद्वृत्या - नक्षत्रपक्षे दूरस्थित्येत्यर्थः । 'दूरान्तिकार्थेभ्यो द्वितीया च' इति सप्तम्यर्थे पञ्चमी । ग्रन्थपक्षे वृत्तिः - व्याख्या वृत्त्या इति षष्ठी; वृत्तेर्दूराद्धेतोः – वृत्त्यभावादिति यावत् । यद्वा कर्तरि तृतीया । वृत्त्या – क्रमदूरत्वादित्यर्थः । दुरधिगमत्वं एकत्र अप्राप्तिः अपरत्राज्ञानम् । व्यासो – विस्तरः । व्यतिकरः - सङ्कीर्णता । खेदा - खिद्यमाना कर्मणि घञ् ।  
यथास्थानमिति - अविरलतुलसीत्यादौ ॥ १ ॥
</details>

<details><summary>उत्तमूरु-वीरराघवः अलभ्यलाभः - ०१</summary>

जडद्रव्यस्य जीवस्य नायकस्य तथा क्रमात् । बुद्धेरद्रव्यतत्त्वम्य सरा मुक्ताकलापगाः ॥ ५ ॥  
पद्ये हि 'साधये सर्वमर्थम् इत्याह तुर्यके । सर्वार्थसिद्धिरित्याख्या वृत्तेस्तस्मात् व्यधीयत ॥ ६ ॥  
श्रीभाष्यकारश्रीसूक्तिष्ववगाह एव गाढ एवं प्रमेयनिष्कर्षमजनयदिति तद्विरुद्धरुद्धपक्षनिरसनेन तत्स्थापनप्रवृत्तः निष्कृष्टभगवल्लक्ष्मणाचार्यमुद्रः तस्यैव जयशीलत्वमनुसंधत्ते जयतीति मंगलेन ।  
व्याख्याविधाने हेतुमाह तारेति । ताराकल्पे - नक्षत्रसदृशे । दूराद्वृत्त्या - स्वपरसर्वसिद्धान्तविशदानुसंधानाभावात् । दुरधिगमता - श्लोकार्थग्रहणसौकर्याभावः । वृतिशदाश वृत्येति रूपम् । तदा वृतिरावरणम् । सुधियां नक्षत्रवत् प्रकाशत एव मुक्ताकलापः । ये तु दूरात् वृत्या बहुदूरप्रवृत्तमोहमेघाद्यावरणेन तद्दुर्ग्रहत्वं पश्यन्ति, तेषां सर्वाधिगमाय, दूरस्थतया नक्षत्रवत् सूक्ष्मतया पश्यतां सर्वांशविशदाधिगमाय च वृत्तिः क्रियते । वृत्तिश्चेयमिति पाठः स्यात् । मूलवत् व्याख्याऽपि स्वकीयेति । सेयमिति पाठे भाष्यवार्तिकादिशब्दवत् वृत्तिशब्दो यत्रार्थे प्रसिद्धः, तादृशार्थ - भूतेत्यर्थः । सूत्रार्थः स्ववाक्यार्थश्च वर्ण्यते भाष्ये, उक्तानुक्तदुरुक्तार्थशीलनं वार्तिके इति तत्तल्लक्षणम् । विशदरुचिरव्याख्या वृत्तिः । नातिसंकोचखेदा - न विद्यते अतिसंकोचमूलकार्थग्रहणक्लेशो यस्यां सा । अस्माभिरेवेति । मूलकृतैवेत्यर्थः । "नक्षत्रपक्षे दूरस्थित्येत्यर्थः; ग्रन्थपक्षे वृत्त्याः व्याख्यायाः दूरात् अभावादित्यर्थः" इत्यानन्ददायिनी ।  
अद्रव्यपर्यन्तसर्वविचारोऽत्र कियत इति ज्ञापनाय, अद्रव्यभूतभगवद्दिव्यमङ्गलपरविग्रहवर्णविषयकं मङ्गलमारचयति लक्ष्मीति । कालिमा-कालत्वं कृष्णरूपम् । कैटभारिवपुःकालिमा संपदोघान् अस्माकं कलयतु इत्यन्वयः । कालिमविशेषणं सर्वं प्रथमान्तम् । प्रतियुगं व्यूहे वर्णभेदात् कलियुगे कृष्णरूपमिति संनिकृष्टतद्ग्रहणाय एष इत्युक्तम् । तस्य कालिम्नः उपचयहेतून् बहून् आह लक्ष्मीति । नित्यानपायिन्या लक्ष्म्या सततं दृश्यमानत्वात् तदीयोत्पलतुल्यनेत्रकान्त्या कालिमवृद्धिः; यया लक्ष्मीविग्रहे रक्तिमवृद्धिरेतन्नेत्राम्भोजश्रीसततपरिचयात् । नाभ्यां नाळीकं पद्मम् । तत्र रिंखन्मधुकरपटलीदत्तः हस्तावलम्बः = उच्छ्रायहेतुः यस्येति कालिमविशेषणम् । रिंखदित्यादिना तदा विधिगृहीतवेदापहारार्थमधुकैटभाक्रमणसमये परितो निष्क्रम्य मृगाणां परिभ्रमणं सूच्यते । तेन ब्रह्मणोऽतीव कर्मवश्यता ध्वन्यते । अविरलत्वं तुलसीदाम्नः आपादचूडं तुलसीधारणात् । भूमा - बहुत्वम् आधिक्यं कृष्णरूपस्य । कालिन्याः - यमुनायाः कान्ति हरतीति तन्मेलनादुपचयः । वस्तुतः कान्तिहारित्वं ततोऽतिशयितत्वम् । कैटभारेरिति अपहृतबेदपुनः-प्रदानाय कृतहयग्रीवावतारत्वमपि ज्ञाप्यते । तेन प्रतिकथकापहृततत्त्वपुनःप्रतिष्ठापनं चिकीर्षितं तदधीनमिति तदर्थमंगलमिदमिति व्यङ्ग्यम् । कालिम्नि विशेषणचतुष्टयात् सामान्यतः अद्रव्येषु जडजीवनायकबुद्धिरूपद्रव्यचतुष्टयगतत्वं ज्ञाप्यते । कालिमेति पुल्लिङ्गात् परिचयहस्तावलम्बादिपदतश्च तस्य पुरुषत्वेन रूपणं तस्य उत्पलश्री-पटली-तुलसीरूपसौभाग्यसंपन्नस्त्रीविशिष्टतया संवृद्धिसाहाय्यभूमवत्तया च संपदोघप्रदत्वशक्तिश्च व्यज्यते ।  
वृत्तौ - प्रतितन्त्रविशेषान् - स्वसिद्धान्तासाधारणार्थान् । नित्यानपायिलक्ष्मीकत्त्व-सर्वजगत्कारणत्व-अप्राकृतविग्रहकत्व-अप्राकृतद्रव्याराध्यत्व-अपवर्गान्तफलप्रदत्वादीन् हि श्लोको दर्शयति । संपत्पदेन विद्यासंपदो विवक्षणात् तदुचितनिर्देश आदावित्याह यज्ञेति । "यज्ञविद्या महाविद्या गुह्यविद्या च शोभने । आत्मविद्या च देवि त्वं विमुक्तिफलदायिनी" इति श्रीविष्णुपुराणे (१-४) इन्द्रकृतलक्ष्मीस्तोत्रे । लक्ष्मीत्यादि प्रथमविशेषणेन विद्याप्रदत्वं रिंखन्मधुकरेति गत्यर्थरिखिधातुप्रयोगात् मधुकरगतेश्च रींकाराविनाभूतत्वात् मधुरव्याहारप्रदत्वं दामेत्यनेन ज्ञानशब्दयोः तत्वमुक्ताकलापः सन्तत्यं संग्रथनावहत्वं कान्तिहारीति परज्ञानशब्दतिरस्कारकत्वञ्च ज्ञाप्यते । सम्पदोघानितीति इति शब्दसत्त्वात् परम्परा इत्यत्र उदाहरतीत्यनुषङ्गः । तद्गुणानामिति । अनेन कालिमेति उपलक्षणं वपुर्गतसौन्दर्यादीनां केटभारिगतज्ञानशक्त्यादीनाञ्च गुणानाम् । तेन तेपां सर्वेषां जीवीयगुणातिशयितत्वं कान्तिहारीत्यनेनोपलक्ष्यत इत्युक्तं भवति । कैटभेति मधोरप्युपलक्षणम् ।  
कैटभः कीटवद्भातो मधुश्च मधुपोपमः । पुरो यस्य, परस्तस्य कः परो भवितुं क्षमः ॥  
श्रीहयमुखरूपेण रजस्तमोरूपमधुकैटभद्वयसंहारात् अयथार्थज्ञानवारणेन यथार्थज्ञानप्रदत्वमस्य कालिम्न उक्तं भवति । यथास्थानमिति । उत्पलनालीकादिशब्दाज्जडलाभः, मधुकरशब्देन अस्माकमिति च अजडजीवसूचनम्, अविरलतुलसीत्यादिना नायकवैलक्षण्यस्य, कान्तिपदं प्रभास्थानीयधर्मभूतज्ञानसूचकम्, कालिमशब्दश्चाद्रव्याणामिति वक्ष्यमाणसरक्रमेण सर्वलाभः । तत्र मध्यमसरत्रयमजडविषयकम् । ॥ १ ॥
</details>

<details><summary>सौम्य-वरद-रामानुज-गूढार्थ-प्रकाशः - ०१</summary>

श्रीनिवासगुरुं नत्वा श्रीमत्तातयदेशिकम् ।  
सर्वार्थसिद्धिगूढार्थप्रकाशः कियते मया ॥ १ ॥  
तत्त्वमुक्ताकलापाख्यप्रकरणं व्याचिख्या(सुः?)........... ग्रन्थकरणवेलायां सम्प्रदायपरम्परागतानां समीचीनानामर्थानां तत्साधकप्रमाणानां परपक्षप्रतिक्षेपयुक्तीनां च परिस्फुरणम्, "यस्य देवे परा भक्तिर्यथा देवे तथा गुरौ । तस्येते(ऽ)कथिता ह्यर्थाः प्रकाशन्ते महात्मनः" इति श्रुतेः गुरप्रसादाधीनमिति मन्वानो गुरुपङ्क्तिहारयष्टिनायकभूतं श्रीमद्भाष्यकारं स्तुवन्, तत्स्मृतिरूपस्वनिर्मितयतिराजसप्तत्याख्यप्रबन्धमध्यपतितं सकलं मङ्गलमावहन्(न्तं ?) (सकलमङ्गलावहं ?) जयशब्दोपक्रमपद्यविशेषमनुसन्धत्ते - जयतीति ।  
एवमदृष्टद्वारा विघ्नपरिसमाप्तिप्रचयगमनोपायभूतं गुरुनमस्कारात्मकं मङ्गलमारचय्य प्रचयगमनदृष्टोपायभूतं विषयप्रयोजनसम्बन्धाधिकारिरूपानुबन्धिचतुष्टयं तत्तद्रत्नशास्त्रादिप्रसिद्धजयादिहेतुभावमुक्ताकलापोपाय(?)समाधिमुखेन प्रदर्शयति -ताराकल्प इति । सुधियां ताराकल्पे - तारश्चासौ आकल्पश्च ताराकल्पः, तस्मिन् स्फुरति देदीप्यमाने, दूराद्वृत्त्या = अन्तःप्रवेशाभावेन दुरधिगम............ सर्वसिद्ध्यै परावरतत्त्वज्ञानाय । अतिव्यासः - अत्यन्तविस्तरः, व्यतिकरः - अन्यत्र वक्तव्यानामत्र निवेशनम्, तद्रहिता । अतिसंकोचन(चेन?)खेदः, तद्रहिता । सेयं वृत्तिः या भाष्यवार्तिकादिविलक्षणत्वेन लक्षणमालादौ प्रतिपादिता, विशदरुचिरासुसंग्राह्यसम्मन्तव्यार्थवती वृत्तिरस्माभिरेव कल्प्यत इति ।  
(१) प्रथमपद्यस्य तात्पर्यमाह - आरिप्सितस्येति । मङ्गलमिति । लक्ष्मीवृद्धिसम्पद्भूमोत्पलनालीक - तुलसीशब्दैः प्रशस्तपदार्थवाचकैः पदसामर्थ्यलब्धं, 'सम्पदोघान् कलयतु' इति वाक्यसामर्थ्यलब्धं चेत्यर्थः । मङ्गलमाचरन् इति । अनेन, "मङ्गलाचारयुक्तानां -" इति वचनं तत्कर्तव्यतायां प्रमाणमभिप्रैति । विद्यानां तादधीन्योक्त्येति । 'राजा राज्यम्' इतिवत् सामानाधिकरण्यमिति भावः । तन्नित्य(युक्त?)त्वसूचनायेति । "नित्यानपायिनी ह्येषा","देवत्वे देवदेहेयम्" इत्यादिवचनात् यया भगवान् दिव्यमङ्गलविग्रहविशिष्टवेषेण नित्यः, एवं लक्ष्मीरपि नित्येति, नित्यसम्बद्धेति वा सूचनायेत्यर्थः । कार्यत्वकर्मवश्यत्वसूचनादिति । "तस्य देवता सुप्तस्य नाभौ पद्मामजायत । तस्मिन् समभवद् ब्रह्मा........" इति, "युगकोटिसहस्राणि विष्णुमाराध्य पद्मभूः । पुनस्त्रैलोक्ययधातृत्वं प्राप्तवानिति शुश्रुम" इति वचनद्वारेति भावः । ततोऽर्वाचीनाना(र्वाचा?)मिति । तत्पुत्रपौत्रादितया प्रतिपन्नानां रुद्रादीनामित्यर्थः। अन्योन्यं चेति । "बहुषु बहुवचनम्" इति मुख्यबहुवचने सम्भवति, आत्मनि बहुवचनस्य अग्राह्यत्वादिति भावः । प्रत्यक्त्वमिति । यो यद्विषयं शब्दं प्रयुङ्क्ते, तस्मै स भासते । प्रयुङ्क्ते चायं स्वीविषयं शब्दम् अस्माकमिति । अतः स्वयमपि स्वस्मै भासते । इदमेव प्रत्यक्त्वं नाम, यत् स्वस्मै भासमानत्वमिति भावः । अहंशब्दार्थत्वमिति । सम्पदोघकलनप्रतिसम्बन्धितयोक्तो ह्यहंशब्दार्थो जीव एव; न तु अहंकारः; तस्य मोक्षावस्थायां विलयाभ्युपगमात् इति भावः । स्थालीति । यथा स्थाल्यां पुलाकान् उद्धृत्य उदाहरन्ति - 'यथैते तण्डुलाः पक्वा एवं सर्वेऽपि तण्डुलाः' इति; एवं सर्वेषां परमतानां दुष्टत्वं वक्तुं कतिचित्परमतदूषणानि सूचनद्वारेणोदाहृत्यदर्शयतीत्यर्थः । तत्त्वज्ञानादिकाः स्वप्राप्तिपर्यन्ता इति । "विवेकनिर्वेदविरक्तिभीतयः प्रसादहेतूत्क्रमणार्चिरादयः । प्रकृत्यतिक्रान्तपदाधिरोहणं परानुभूतिं नव(भूतिस्त्विति ?) (पराप्तिरित्यत्र तु) पर्वणां कप्तः ॥" इति प्रतिपादिता इत्यर्थः । व्यावर्तनम् - आधिक्यम् । अनुवर्ण्यत इति । श्रुतिस्मृतिषु, 'नाभीनालोक' इति स्ववाक्ये च वर्णितं पुनरपि वर्ण्यत इति । परगुणतिरस्कारकत्वमुपलक्ष्यत इति । कालिम्नः कालिन्दीकान्तिहारित्वमुपलक्षणमात्रम्; अन्येषां सर्वेषामपि भगवद्गुणानां परगुणतिरस्कारकत्वमस्तीति प्रतिपाद्यत इत्यर्थः । व्यतिरेकेणेति(?) । (व्यतिरेकविभक्त्याः?) व्यतिरिच्यमानपदार्थमन्तरेण अनुपपत्तेरिति । स्थाप्यत इति । 'नाभी' इत्यादिना सूचितः पुनरपि दार्ढ्यायोच्यत इत्यर्थः । प्रदर्शनार्थमिति । द्रव्यम् अद्रव्यम् इति विभागोऽस्ति, यथा वपुःकालिमानौ इति प्रदर्शनायेति । यथास्थानं ग्राह्यमिति । प्रत्यक्त्वपराक्त्वविभागोऽपि 'कैटभारेर्वपुषः' इत्यादाविति । ॥ १ ॥
</details>

<details><summary>अभिनव-रङ्गनाथः भाव-प्रकाशः - ०१</summary>

वागीशाख्या श्रुतिस्मृत्युदितशुभतनोर्वासुदेवस्य मूर्तिः  
ज्ञाता यद्वागुपज्ञं भुवि मनुजवरैः वाजिवक्त्रप्रसादात् ।  
प्रख्याताश्चर्यशक्तिः कविकथकहरिः सर्वतन्त्रस्वतन्त्रः  
त्रय्यन्ताचार्यनामा मम हृदि सततं देशिकेन्द्रस्स इन्धाम् ॥  
वेदान्तगुरुमुखार्चितवागीशपदारविन्दमधुपाळिम् ।  
श्रीब्रह्मतन्त्रकलिजिन्मणिमालां वन्दिषीय सुमहार्घाम् ॥ २ ॥  
श्रीकृष्णब्रह्मतन्त्रात् कलिमथनगुरोर्लब्धवेदान्तसारः  
विन्यस्तस्वात्मभारो वरदपदमुखे लक्ष्मणे देशिकेन्द्रे ।  
वागीशप्राप्ततुर्यः हयमुखचरणत्राणसेवाधुरीणः  
क्वाचित्काचार्यभावं प्रकटयति यतिः नव्यरङ्गेन्द्रनामा ॥ ३ ॥  
व्यासो जैमिनिरप्रतीपहृदयावाचार्यशिष्यौ परां  
मीमांसां निबबन्धतुः तदनु तां बोधायनाद्या बुधाः ।  
व्याख्यन् ब्रह्मनयस्य लक्ष्मणमुनिर्भाष्यादि तत्र व्यधात्  
तत्सर्वं सुदृढीचकार निगमान्तार्यो दयन्तामिमे ॥ ४ ॥  
\*यज्ञविद्येत्यादि - विष्णुपत्न्या एव वाग्देव्या अनुग्रहवशात् व्यासस्य वेदविभागब्रह्मसूत्रमहाभारतकरणमिति ब्रह्मवैवर्ते स्पष्टम् । निरूपितं चैतत् हयशिरोरत्नभूषणे ।  
१ कैटभारेरिति - एतच्च अनिरुद्धस्य हयशिरोरूपधारणेनेति स्पष्टं मोक्षधर्मे । २ \*तद्गुणानामिति - कैटभारेर्वपुषः काळिमेत्यत्र दिव्यमङ्गळविग्रहसंबन्धिगुणमात्रप्रदर्शनं भगवता साक्षादसंवद्धानामपि दिव्यमङ्गळविग्रहसंबन्धिगुणानां संपदोघप्रदत्वे भगवता साक्षात्संबद्धानां ज्ञानशक्त्यादिगुणानां तत् कैमुतिकन्यायेन सिद्ध्यतीति दर्शयितुं भगवद्गुणानामिव दिव्यमङ्गलविग्रहस्याप्युपासनानियतत्वं ख्यापयितुं च । अतश्च तद्गुणानामित्यत्र साक्षात्परम्परया च भगवत्संबन्धिनो गुणा विवक्षिताः । ३\*तिरस्कारकत्वमिति -कैटभारिशब्दघटककैटभशब्दयोगार्थोऽप्येनमुत्तम्भयति । अत एव मधुसूदनादिपदत्यागः । तेन 'यं पश्येन्मधुसूदनः' इति हयशिर उपाख्यानानन्तराध्यायस्थवचनानुसन्धानेन भगवद्यामुनमुनिभिः 'तस्मै नमो मधुजिदङ्घ्रि' इत्यत्र मधुजिच्छब्देन हयशिरसो निर्देशवत् नात्र कुतो निर्देश इति शङ्का प्रत्युक्ता । चशब्देन तस्य मोक्षसाधनज्ञानविषयता समुच्चीयते । ४\*द्रव्याद्रव्येत्यादि - विभागे चात्र द्रव्यगुणेत्याद्यक्षपादसूत्रपरिष्करणं मूलमिति न्यायपरिशुद्धौ वक्ष्यते । इह केचन दार्शनिकाः बन्धमोक्षव्यवस्थादिसौकर्यमभिसंदधाना अहं प्रत्ययविषयं सगुणमात्मतत्वमाचक्षते । अपरे पुनर्दार्शनिकाः कूटस्थनित्यं परिणामिनित्यमिति द्वैविध्यं परिभाषमाणाः कौटस्थ्यभङ्गभिया निर्गुणमात्मतत्वं संगिरन्ते । आहुश्च -   
तस्मान्न बध्यतेऽसौ न मुच्यते नापि संसरति कश्चित् । संसरति बध्यते च नानाश्रया प्रकृतिः ॥  
इति । तत्र नैयायिका वैशेषिकाश्च विधिकोटिवादिनः । साङ्ख्या योगाश्च निषेधकोटिवादिनः । पूर्वोत्तरमीमांसावृत्तिकाराः मीमांसका अपि विधिकोटिवादिन एव । 'सत्संप्रयोगे पुरुषस्येन्द्रियाणां बुद्धिजन्म' 'ज्ञोऽत एव' इत्यादिसूत्रैस्तथाऽवगमात् । अत एव शबरस्वामिनाऽपि आत्मनोऽहम्प्रत्ययविषयत्वं विज्ञानाश्रयत्वं चोक्तम् । कुमारिलभट्टैश्च आत्मनः कौटस्थ्यनिराकरणपूर्वकं तद्व्यवस्थापनं कृतम् । शङ्कराचार्यैरपि समन्वयाधिकरणे आत्मनः कूटस्थनित्यताभ्युपगमेन वृत्तिकारमतं निराकृतम् । अतो मीमांसका अपि सगुणात्मवादिन एव । विभागे चास्मिन् ब्रह्मणः परिणामज्ञानं स्वभिन्नगुणवत्ता ज्ञानं च मोक्षसाधनमित्येतदंशद्वयसूचनं फलम् । अत एव 'जन्माद्यस्य यतः' 'परिणामात्' 'अदृश्यत्वादिगुणको धर्मोक्तेः' 'विवक्षितगुणोपपत्तेश्च' इत्यादिसंगतिः । व्यक्तीभविष्यति चेदमुपरिष्टात् ॥ १ ॥
</details>









