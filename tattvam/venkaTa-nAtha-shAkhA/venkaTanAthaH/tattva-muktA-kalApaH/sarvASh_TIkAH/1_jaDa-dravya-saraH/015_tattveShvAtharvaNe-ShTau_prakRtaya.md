+++
title = "015 तत्त्वेष्वाथर्वणेऽष्टौ प्रकृतय"

+++
<details><summary>मूलम्</summary>

तत्त्वेष्वाथर्वणेऽष्टौ प्रकृतय उदिताः षोडशान्ये विकारा निष्कर्षेदंपरेऽस्मिन् वचसि तदितरत्सर्वमावर्जनीयम् ।  
दृष्ट्वा सांख्यं पुराणादिकमपि बहुधा निर्वहन्त्येतदेके चिन्तासाफल्यमान्द्याच्छ्रमबहुलतयाऽप्यत्र तज्ज्ञैरुदासि ॥ १५ ॥
</details>

<details><summary>वरदार्य-सर्वाङ्कषा - १५</summary>

‘तत्त्वसृष्ट्यैकरूप्यात्” इत्युक्तौ विरोधमाशङ्कय परिहरति – तत्त्वेष्वित्यादि । **आथर्वणे** = अथर्वशाखासंबन्धिवाक्ये, **तत्त्वेषु** = चतुर्विंशतितत्त्वेषु अष्टौ प्रकृतयः, अन्ये षोडश विकाराः उदिताः । 'अष्टौ प्रकृतयः षोडश विकाराः' इत्याथर्वणी श्रुतिः ।  
चतुर्विंशति प्राकृततत्त्वेषु प्रकृति-महद्-अहङ्काराः, पञ्च तन्मात्राणि  
चेति मिलित्वा अष्टौ प्रकृतयः ।  
इतराणि षोडशतत्त्वानि विकृतयः इति गणितानि ।  
+++(१० इन्द्रियाणि, ५ भूतानि, मनः = १६। )+++


प्रकृतित-त्त्वम् आद्यम् ।  
ततो महत्तत्त्वम् ।  
ततोऽहङ्काराख्यं तत्त्वम् ।  
ततः सात्त्विकाहङ्कारात् एकादशेन्द्रियाणि,  
तामसाहङ्कारात् पञ्च तन्मात्राणि ।  
पञ्चतन्मात्रेभ्यः पञ्चभूतान्युत्पद्यन्त इति सांख्यानां प्रक्रिया । 

एवञ्च अन्तिमानि पञ्च भूतानि, एकादशेन्द्रियाणि च **केवल-विकृति-रूपाणि** = तत्त्वान्तरानुपादानानि । 

इतराण्य् अष्टौ **प्रकृतयः** = तत्त्वान्तरोपादानानि इति  
'अष्टौ प्रकृतयः षोडश विकाराः' इति गणना समञ्जसा भवति ।  

सिद्धान्ते तु शब्दतन्मात्राद् आकाशस्य, आकाशात् स्पर्शतन्मात्रस्योत्पत्तिरिति क्रमाङ्गीकारात्,  
पञ्चभूतेषु पृथिव्येकैव विकृतिरूपा ।  
इतराणि तु चत्वारि भूतानि प्रकृतिविकृतिरूपाणि ।  

ततश्च एकादशेन्द्रियाणि, पृथिवी चेति द्वादशतत्त्वानि केवलविकृतयः,  
शिष्टानि च द्वादश प्रकृतयो भवन्ति । 
तथा च द्वादश प्रकृतयः,  
द्वादश विकृतय इति सिद्धम् ।  

एवञ्च जगत्-सृष्टेर् ऐकरूप्यानङ्गीकार एव वरम्,  
श्रुतिविरोधस्य सुलभतया परिहारात् ॥ 

> ननु ' धाता यथा पूर्वमकल्पयत्' इत्य्-आदिना  
> सृष्टेर् ऐकरूप्यम् आवश्यकम् 

इति यद्याग्रहः, तत्राहनिष्कर्षेत्यादि ।  
'अष्टौ ' ' षोडश' इति संख्यानिर्देशेन  
इदं वाक्यं चतुर्विंशतितत्त्वेषु प्रकृति-विकृति-तत्त्व-विवेचनार्थम् एव प्रवृत्तमिति स्पष्टं भवति ।  
अतः अस्मिन् **वचसि** = ' अष्टौ प्रकृतयः' इत्यादिवाक्ये  
**निष्कर्षेदंपरे** = तत्त्व-स्वरूपाणां निष्कृष्य प्रदर्शनार्थम् एव  
प्रवृत्ते सति तद्-इतरत् **सर्वं** = तद्व्यतिरिक्तं तद्विरुद्धार्थ-प्रतिपादकं सर्वं वाक्यजातम्  
**आवर्जनीयम्** = आ सर्वथा त्याज्यम् ।  
अथवा तद्-अनुगुणतया नेयम् ।  
अथवा सृष्टि-प्रक्रियाऽनेकरूपेति वा अङ्गीकार्यम् । 

भवद्-उक्तसिद्धान्त-प्रक्रियैव साधीयसीति तु  
न सर्वथा युक्तम् ॥ 

एवम् आक्षेपे  
निर्दिष्टं समाधानं वक्तुम् अनिच्छन्  
औदासीन्यं सूचयति - दृष्ट्वेत्यादिना ।  

[[35]]

एवं विवादे **एके** = केचन **सांख्यं** = सांख्यशास्त्रम्, पुराणादिकम् अपि, आदिपदेन भारतादीतिहासग्रहणम्, दृष्ट्वा, 
**एतत्** = उक्ताथर्वणवाक्यम्, **बहुधा** = अनेकप्रकारेण **निर्वहन्ति** = श्रुतीनां परस्परविरोधो यथा न स्यात् तथा अर्थं प्रतिपादयन्ति ।  
किमर्थं भवतोऽत्रौदासीन्यमित्यत्राह - चिन्तेत्यादि ।  
**चिन्तायाः** = एतादृशविचारस्य, यत् **साफल्यंम्** =सफलता, तस्य **मान्द्यात्** = अत्यल्पत्वात् **श्रमबहुलतया** = श्रमस्यैवाधिक्याच्च **तत्र** = उक्तविषये, **तज्ज्ञैरपि** =तत्समाधानज्ञानवद्भिरप्यस्माभिः **उदासि** = औदासीन्यमूढम् ॥ 

> ननु ! कथमेवमौदासीन्यम्?  
> किं सृष्टेरैकरूप्यं मास्त्व् इत्य् आशयस् तर्हि ? 

इति चेत्;  

> पञ्च-भूतेषु एकैक-गुण-वृद्धि-दर्शनात्, पञ्च-तन्मात्रेभ्यः युगपत् पञ्च-भूतानाम् उत्पत्तेर् असंभवेन  
सांख्य-प्रक्रियायाः पूर्वम् एव निरासात्,  
सृष्टेर् ऐकरूप्यम् एव सिद्धान्तः ।  एवं सति वचनानां व्याख्यानेन  
महत् किं साधनीयम् ?  
वृथा-काल-हरण-मात्रम् 

इति भावः ।  

आशयश्च सर्वार्थसिद्धाव् उक्तः –  

> 'न प्रधानविरोधः स्याद्  
> ईदृशानवधारणे ।  
> इति शिक्षयितुं शिष्यान्  
> प्राचां क्वचिदनिश्चयः ॥' 

इति ।+++(5)+++ 

वस्तुतस्तु –  
चतुर्-विंशति-तत्त्वेषु मानुष-शरीरारम्भक-तत्त्व-गणनार्थं इयम् उक्तिर् आगता ।  
प्रकृतिमहदहङ्काराः, पञ्चभूतानि चेत्याहत्य अष्टौ  
शरीरोपादान-भूतानि प्रकृतयः । पञ्च-तन्मात्राणि, एकादशेन्द्रियाणि चेति षोडश शरीराश्रितानि,  
अत एव शरीरानारंभकाणि इति भावनया अष्टानां प्रकृतित्वं, षोडशानां विकृतिरूपत्वम् आथर्वणश्रुतेराशयः न्यायसिद्धाञ्जनादिषु द्रष्टव्यः ॥ १५ ॥+++(5)+++
</details>

<details><summary>वरदार्य-सर्वाङ्कषा-पाठान्तरम् - १५</summary>

'तत्त्वसृष्ट्यैकरूप्यात्‌' इत्युक्तौ विरोधमाशङ्क्य परिहरति – तत्त्वेष्वित्यादि । आथर्वणे = अथर्व- शाखासंबन्धिवाक्ये, तत्त्वेषु चतुर्विंशतितत्त्वेषु अष्टौ प्रकृतयः, अन्ये षोडश विकाराः उदिताः । 'अष्टौ प्रकृतयः षोडश विकाराः' इत्याथर्वणी श्रुतिः । चतुर्विंशतिप्राकृततत्त्वेषु प्रकृतिमहदहङ्काराः, पञ्च तन्मात्राणि चेति मिलित्वा अष्टौ प्रकृतयः । इतराणि षोडशतत्त्वानि विकृतय: इति गणितानि । प्रकृतितत्त्वम्‌ आद्यम्‌ । ततो महत्तत्त्वम्‌ । ततोऽहङ्काराख्यं तत्त्वम्‌ । ततः सात्विकाहङ्कारात्‌ एकादशेन्द्रियाणि, तामसाहङ्कारात्‌ पञ्चतन्मात्राणि । पञ्चतन्मात्रेभ्यः पञ्चभूतान्युत्पद्यन्त इति सांख्यानां प्रक्रिया । एवञ्च अन्तिमानि पञ्चभूतानि, एकादशेन्द्रियाणि च केवलविकृतिरूपणि = तत्त्वान्तरानुपादानानि । इतराण्यष्टौ प्रकृतयः = तत्त्वान्तरोपादानानि इति 'अष्टौ प्रकृतयः षोडश विकाराः' इति गणना समञ्जसा भवति । सिद्धान्ते तु, शब्दतन्मात्रादाकाशस्य, आकाशात्‌ स्पर्शतन्मात्रस्योत्पत्तिरिति क्रमाङ्गीकारात्‌, पञ्चभूतेषु पृथिव्येकैव विकृतिरूपा । इतराणि तु चत्वारि भूतानि प्रकृतिविकृतिरूपाणि । ततश्च एकादशेन्द्रियाणि, पृथिवी चेति द्वादशतत्त्वानि केवलविकृतयः, शिष्टानि च द्वादश प्रकृतयो भवन्ति । तथा च द्वादश प्रकृतयः, द्वादश विकृतय इति सिद्धम्‌ । एवञ्च जगत्सृष्टेरैकरूप्यानङ्गीकार एव वरम्‌, श्रुतिविरोधस्य सुलभतया परिहारात्‌ ॥   
ननु धा॒ता य॑थापू॒र्वम॑कल्पयत्'(तै.आर. ३.६.१.९) इत्यादिना सृष्टेरैकरूप्यमावश्यकमिति यद्याग्रहः, तत्राह – निष्कर्षेत्यादि । 'अष्टौ' 'षोडश' इति संख्यानिर्देशेन इदं वाक्यं चतुर्विंशतितत्त्वेषु प्रकृतिविकृतितत्त्वविवेचनार्थमेव प्रवृत्तमिति स्पष्टं भवति । अतः अस्मिन्‌ वचसि = 'अष्टौ प्रकृतयः' इत्यादिवाक्ये निष्कर्षेदंपरे = तत्त्वस्वरूपाणां निष्कृष्य प्रदर्शनार्थमेव प्रवृत्ते सति तदितरत्‌ सर्वं = तद्व्यतिरिक्तं तद्विरुद्धार्थप्रतिपादकं सर्वं वाक्यजातम्‌ आवर्जनीयम्‌ = आ सर्वथा त्याज्यम्‌ । अथवा तदनुगुणतया नेयम्‌ । अथवा सृष्टिप्रक्रियानेकरूपेति वा अङ्गीकार्यम्‌ । भवदुक्तसिद्धान्तप्रक्रियैव साधीयसीति तु न सर्वथा युक्तम्‌ ॥   
एवमाक्षेपे निर्दिष्टं समाधानं वक्तुमनिच्छन्‌ औदासीन्यं सूचयति - दृष्टवेत्यादिना । एवं विवादे एके = केचन सांख्यं = सांख्यशास्त्रम्‌, पुराणादिकम्‌ अपि, आदिपदेन भारतादीतिहासग्रहणम्‌, दृष्ट्वा, एतत्‌ = उक्ताथर्वणवाक्यम्‌, बहुधा = अनेकप्रकारेण निर्वहन्ति = श्रुतीनां परस्परविरोधो यथा न स्यात्‌ तथा   
अर्थं प्रतिपादयन्ति । किमर्थं भवतोऽत्रौदासीन्यमित्यत्राह - चिन्तेत्यादि । चिन्तायाः = एतादृशविचारस्य, यत्‌ साफल्यम्‌ = सफलता, तस्य मान्द्यात्‌ = अत्यल्पत्वात्‌ श्रमबहुलतया = श्रमस्यैवाधिक्याच्च तत्र = उक्तविषये, तज्ज्ञैरपि = तत्समाधानज्ञानवद्भिरप्यस्माभिः उदासि = औदासीन्यमूढम्‌ ॥   
ननु! कथमेवमौदासीन्यम्‌? किं सृष्टेरैकरूप्यं मास्त्वित्याशयस्तर्हि? इति चेत्‌; पञ्चभूतेषु एकैकगुणवृद्धिदर्शनात्‌, पञ्चतन्मत्रेभ्यः युगपत्पञ्चभूतानामुत्पत्तेरसंभवेन सांख्यप्रक्रियायाः पूर्वमेव निरासात्‌, सृष्टेरैकरूप्यमेव सिद्धान्तः । एवं सति वचनानां व्याख्यानेन महत्‌ किं साधनीयम्‌? वृथाकालहरणमात्रमिति भावः । आशयश्च सर्वार्थसिद्धावुक्तः - 'न प्रधानविरोधः स्यादीदृशानवधारणे । इति शिक्षयितुं शिष्यान्‌ प्राचां क्कचिदनिश्चयः ॥' इति । वस्तुतस्तु - चतुर्विंशतितत्त्वेषु मानुषशरीरारम्भकतत्त्वगणनार्थं इयमुक्तिरागता । प्रकृतिमहदहङ्काराः, पञ्चभूतानि चेत्याहत्य अष्टौ शरीरोपादानभूतानि प्रकृतयः । पञ्चतन्मात्राणि एकादशेन्द्रियाणि चेति षोडश शरीराश्रितानि, अत एव शरीरानारंभकाणि इति भावनया अष्टानां प्रकृतित्वं, षोडशानां विकृतिरूपत्वम्‌ आथर्वणश्रुतेराशयः न्यायसिद्धाञ्जनादिषु द्रष्टव्यः ॥ १५ ॥
</details>

<details><summary>वरदार्य-सुबोधिनी (कन्नड)</summary>

19 

- 15- [तत्त्वगळल्लि प्रकृति विकृति विभाग निर्णय 


निम्म परमप्रमाणवाद वेददल्ले निमगॆ विरुद्धवाद अंशविदॆ, ऎम्ब शङ्कॆगॆ उत्तरवन्नु कॊडुत्तारॆ. तप्पेषु अष्टे प्रकृतयः अन्नो षोडश विकाराः आथर्वणे उदिता- ई २४ तत्त्वगळल्लि ८ मात्र प्रकृतिरूप, उळिद १६ तत्त्वगळु विकृतिरूपवॆन्दु आथर्वण श्रुतियल्लि हेळिदॆ. निष्कर्षदम्परे अस्मिन् वचिसि (सति) तदितरत् सर्व० आवर्जनीयं विषयवन्नु खचितवागि हेळुव उद्देशदिन्दले हॊरटिरुव ई वाक्यविरुवाग उळिद वाक्यगळॆल्लवू कैबिडतक्कवु. अन्दरॆ अवुगळ यथाश्रुतवाद अर्थ ग्राह्यवल्ल. 

मत्तॊन्दु तत्त्वक्कॆ कारणवागिरुव तत्त्ववन्नु 'प्रकृति' ऎन्दू हागॆ कारणवागद तत्त्ववन्नु 'विकृति ऎन्दू हेळुवरु. सिद्धान्तद रीति- यल्लि प्रकृति, महत्, अहङ्कार, ५ तन्मात्रगळु, आकाश, वायु, तेजस्सु जल, ई १२ तत्त्वगळु मत्तॊन्दु तत्त्वक्कॆ कारणवागुवुदरिन्द प्रकृतिगळागुत्तवॆ. ११ इन्द्रियगळु पृथिवि, ई १२ तत्त्वगळु मत्तॊन्दु तत्त्वक्कॆ कारणवागद प्रयुक्त विकृतिगळागुत्तवॆ. हीगॆ सिद्धान्तदल्लि १२ प्रकृतिगळु १२ विकृतिगळागुत्तवॆ. प्रकृतिगळु ८, विकृतिगळु १६ ऎम्ब ई श्रुतियु ११ इन्द्रियगळु मत्तु ५ भूतगळु विकृतिगळु, उळिद ८ प्रकृतिगळॆन्दु हेळुव साङ्ख्यसिद्धान्तक्कॆ हॊन्दुत्तवॆ ऎम्बुदु आक्षेपद तात्पर्य, 

समाधान एतत् एके साज्य पुराणादिकमसि दृष्टा बहुधा निर्वह ई श्रुतियन्नु कॆलवरु साङ्ख्यशास्त्रवन्नू पुराण मुन्तादवुगळन्नू परिशीलिसि, अनेकप्रकारवागि हॊन्दिसुत्तारॆ. आदरॆ, तत्र चिम्लासाफल्य मानात् श्रमबहुळतया तज्ञॆ उदासि आ विषयदल्लि इन्तह विचारदिन्द आगुव फल अत्यल्पवागिरुवुद रिन्दलू श्रम हॆच्चागिरुवुदरिन्दलू पूर्विकरु परिहारवन्नु तिळिदव रागिद्दरू, इन्तह अल्प विषयगळल्लि बुद्धियन्नु अनावश्यकवागि श्रम पडिसबारदॆन्दु शिक्षिसुवुदक्कागिये उदासीनरादरु. 

O 

20 

-16_ 


ई शरीर रचनॆगॆ सम्बन्धपट्टन्तॆ ११ इन्द्रियगळु, शब्द स्पर्शरूप- रसगन्धवॆम्ब ५ तन्मात्रगळु, ऒट्टु १९ विकृतिगळॆन्दू, प्रकृति, महत्, अहङ्कार, पञ्चभूतगळु, ऒट्टु ८ प्रकृतिगळॆन्दू आ श्रुति हेळुत्तदॆ ऎन्दु महाभारतदल्लि हेळिदॆ. हीगॆ ई श्रुति तत्त्व सृष्टिगॆ सम्बन्धपट्टिल्ल वाद्दरिन्द विरोधविल्लवॆन्दु तात्पर्य ॥ १५ । 

</details>

<details><summary>सर्वार्थसिद्धिः</summary>

ननु तत्त्व-सृष्टौ क्रम-नियमो न संभवति 

> "आकाशम् इन्द्रियेष्व् इन्द्रियाणि तन्मात्रेषु" 

इति सुबालोपनिषदाम्नानात् ।  
अव्यवस्थिताश् च सृष्टि-व्यवहाराः पृथ्व्यादिषु दृश्यन्ते ।  
अतो यथाश्रुतं कल्पभेदात् सृष्टिभेदः स्याद् इत्य् अत्राह - तत्त्वेष्विति ॥  

अधीयते हि केचिदाथर्वणिकाः  

> "अष्टौ प्रकृतयः षोडश विकारा" 

इति ।  

+++(प्रकृति, महद्, अहङ्कारः, ५ तन्मात्राः = ८। )+++

+++(१० इन्द्रियाणि, ५ भूतानि, मनः = १६।)+++

अत्र तावद् अव्यक्त-महद्-अहङ्कार-तन्मात्राणां +++(अन्य-जनकत्वात्)+++ प्रकृतित्वम् अविगीतम् +++(सौबालोपनिषदि प्राक्तनवाक्येषु)+++।   

इन्द्रियेभ्यस् तत्त्वान्तरोत्पत्तिः  
श्रुत्य्-अन्तरेषु पुराणेषु वा  
न क्वचिद् दृश्यते ।  
+++(ततः, "आकाशम् इन्द्रियेष्व्" इत्य् अत्र न कार्य-कारण-भावो मन्तव्यः। )+++  
सौबाले च लयानुक्रमे पूर्वापर-वाक्यवद्  
इन्द्रिय-तन्मात्र-वाक्ययोर् न "लीयत" इति पदम् आवृत्तम् ।  

> एवं वाक्य-वैरूप्ये सत्य्  
अनुषङ्गात् वरम् अधिकरण-विभक्त्याऽपि संसर्ग-मात्र-ग्रहणम्  
+++("आकाशम् इन्द्रियेषु संसृज्यते" …)+++

इति स्थिते  
प्रकरणान्तरैक-कण्ठ्यं भवतीति  
+++(अन्यानुत्पादकत्वात्)+++ केवल-विकृतित्वम् इन्द्रियाणां युक्तम् ।  

भूतानां चाकाशादीनां चतुर्णां  
साक्षात् तन्-मात्र-द्वारेण वा तत्त्वान्तरोपादानत्वे  
प्रकृतयो विकृतयश्च पृथग् द्वादश स्युः ।  
+++(अव्यक्तम्, महद्, अहङ्कारः, ५ तन्मात्राः, ४ भूतानि = १२ प्रकृतयः। ११ इन्द्रियाणि, पृथिवी = १२ विकाराः। )+++  


ननूपबृंहणविशेषानुसारादिन्द्रियाणि शब्दादिगुणाश्च षोडशविकाराः, भूततन्मात्रभेदानादरेण प्रकृतयश्चाष्टावभ्युपगम्यन्ताम् । मैवम्; द्रव्यतत्त्वप्रकरणे गुणपरिगणनानौचित्यात्, गुणशब्देन च क्वचिद्गुणाश्रयविवक्षा स्यात् । गत्यभावे गुणविवक्षायामप्यत्र द्रव्यविवक्षोपपत्तेः । "आकाशाद्वायुः" इत्यादीन्यपि स्थूलसूक्ष्मभेदानादरेणेति समाधानम् । एवं स्थिते तामसाहङ्कारोत्पन्ने तन्मात्रपञ्चके भूतान्येकद्वित्रिचतुःपञ्चभिस्तन्मात्रैरारभ्यन्त इति सांख्याः । पूर्वपूर्वतन्मात्राणि उत्तरोत्तरतन्मात्रमेकैकं भूतं जनयन्ति इति पौराणिकाः । तत्राप्युत्तरोत्तरभूतसृष्टौ पूर्वपूर्वेषां तन्मात्राणां भृतानां वा सहकारित्वमिति पक्षभेदः । एवमन्योऽपि यथामति । तदिदमाह - दृष्ट्वेति । एतत् - इतरत्सर्ववाक्यजातमित्यर्थः । किमिति पूर्वाचार्यैरत्रोपेक्षितं तत्राह - चिन्तेति ।   

"न प्रधान-विरोधः स्याद्  
ईदृशानवधारणे" ।  
इति शिक्षयितुं शिष्यान्  
प्राचां क्वचिदनिश्चयः ॥ १५ ॥  

इति प्रकृतिविकृतिविभागचिन्ता ॥
</details>

<details><summary>नरसिंह-देवः आनन्ददायिनी - १५</summary>

आक्षेपिकी संगतिरित्याह - ननु तत्वसृष्टाविति । सुबालोपनिषदीति । 'पृथिव्यप्सु प्रलीयते आपस्तेजसि लीयन्ते तेजो वायौ लीयते वायुराकाशे लीयते आकाशमिन्द्रियेषु इन्द्रियाणि तन्मात्रेषु तन्मात्राणि भूतादौ लीयन्ते' इत्यादिलयानुक्रमणात् लयस्थानस्योपादानत्वप्रतीतेरिति भावः । पूर्वोक्तगत्यन्तरमेव ज्याय इत्याह - अत इति । ननु सुबालोपनिषद्वाक्यमस्तीत्याह -सौबाले चेति । न च तत्र साक्षादुपादानत्वश्रुतिः । न च लयो वा तत्र श्रुतः येन तदन्यथानुपपत्त्योपादानत्वं सिध्येदिति भावः । ननु वाक्यवैरूप्यपरिहारायानुषङ्गः कल्प्यतामित्यत्राह - अनुषङ्गाद्वरमिति । श्रुतमात्रादेवोपपत्तेरिति भावः । अनुषङ्गपक्षे सोनककल्कक्रःशं सर्वत्रानुषङ्गादेवोपपत्ते; अतो नानुषङ्ग इति व्यनक्ति - प्रकरणान्तरैककण्ठ्यं - सृष्टिप्रकरणैककण्ठ्यं । अयं भावः -घ्राणादीनामिन्द्रियाणां पृथिव्यादिभूतैराप्यायनं श्रुतिषु प्रसिद्धं । तत्र तत्र पृथिव्यादिषु वायुपर्यन्तेषु प्रलीनेषु तत्तदाप्यायकभूतानामपि प्रलीनतया तेषामाकाशदशापन्नत्वात् सर्वैरपीन्द्रियैः स्वान्तर्गतेतरभूतचतुष्टयस्याकाशस्यात्र लयं वक्तुं तस्य तन्मात्रावस्थापन्नस्येन्द्रियसंसर्गमनुवदति ''इन्द्रियाणि तन्मात्रेष्विति'' । पूर्वमाकाशे संसृष्टानीन्द्रियाणि पश्चाच्छब्दतन्मात्रेषु संसृष्टानीति । अथ सेन्द्रियाणां तन्मात्राणां स्वकारणे लयमाह 'तन्मात्राणि भूतादौ' इति । भूतादिशब्देनाहङ्कारमात्रं विवक्षितं । आकाशादेव वायुः वायोरेवाकाशसहितात्तेजः तेजस एवापः अद्भ्य एव पृथिवीत्यद्वारकपक्षः । शब्दतन्मात्रादाकाशमाकाशात् स्पर्शतन्मात्रं ततो वायुरिति सद्वारकपक्षः । तौ न युक्तावित्याह - भूतानां चाकाशादीनामिति । तथाचाथर्वणविरोध इति भावः । अत्र यदुक्तं भट्टपराशरपादैः सुबालोपनिषद्विवरणे - 'यदि भूतानामपि प्रकृतित्वं तर्हि 'अष्टौ प्रकृतयष्षोडश विकाराः' इति श्रुतेः का गतिरिति चेत्; वेदोपबृंहणनिपुणतरपरमर्षिसन्दर्शितैव गतिः; नास्माभिस्तद्विरुद्धनिर्वहणेऽभिनिवेष्टव्यमित्यारभ्य; तदपि स्वारस्याभावाद्दूषयति - नन्वितीत्येके । विरोधपरिहारं शङ्कते नन्वितीति बहवः । मोक्षधर्मे याज्ञवल्क्यजनकसंवादे -  
अष्टौ प्रकृतयः प्रोक्ताः विकाराश्चैव षोडश ।  
अव्यक्तं च महांश्चैव तथाऽहङ्कार एव च ॥  
पृथिवी वायुराकाशमापो ज्योतिश्च पञ्चमम् ।  
एताः प्रकृतयस्त्वष्टौ विकारानपि मे शृणु ॥  
श्रोत्रं त्वक्चैव चक्षुश्च जिह्वा घ्राणं च पञ्चमम् ।  
वाक्च हस्तौ च पादौ च पायुर्मेढ्ंर तथैव च ॥  
एत विशेषा राजेन्द्र महाभूतेषु पञ्चसु ।  
मनष्षोडशमित्याहुस्तथैव गतिचिन्तकाः ॥  
इत्याद्युपबृंहणानि द्रष्टव्यानि । आथर्वणवाक्यस्य द्रव्यतत्वप्रकरणस्थत्वादत्र गुणविवक्षा न सम्भवतीति परिहरति - मैवमिति । तर्हि द्रव्यतत्वप्रकरणस्थोपबृंहणविशेषस्य का गतिरित्यत्राह - गुणशब्देनेति । 'त्रीणि रूपाणि सत्यं' 'गन्धविक्रयिकस्तथा' इत्यत्रेव गुणवाचकशब्दे तदाश्रयविवक्षेत्यर्थः । नन्वाकाशाद्वायुरित्यादिश्रुतिविरोध इत्यत्राह - आकाशाद्वायुरित्यादीति । तथाचाकाशादित्यादिपञ्चम्यन्तास्तन्मात्राकाशादिपराः । वाय्वादिशब्दाः प्रथमान्ताः स्थूलसूक्ष्मो-भयपराः । तथाचायमर्थः - आकाशात्तन्मात्राकाशाद्वायुः । सूक्ष्मद्वारा स्थूल उत्पद्यत इत्यर्थः । एवमन्यत्रापि द्रष्टव्यं । एकद्वित्र्यादीति - भूतादितः पञ्च तन्मात्राणि । तत्राकाशमेकस्माच्छब्दतन्मात्रादुत्पद्यते । वायुः शब्दस्पर्शगुणयोगाच्छब्दस्पर्शतन्मात्राभ्यामुत्पद्यते । तदुभयसहिताद्रूपतन्मात्राद्गुणत्रयवत्तेजः । तत्त्रयसहिताद्रसतन्मात्रात्तद्गुणवज्जलं । तथा पञ्चभ्यस्तन्मात्रेभ्यः पञ्चगुणा पृथिवीति सांख्यसप्ततिव्याख्याने वाचस्पतिना प्रतिपादितत्वादित्यर्थः । तत्राप्युत्तरोत्तरभूतसृष्टाविति । यदि मूतानां सहकारित्वं तदा तन्मात्राणामुपादानत्वमिति केचित् । अन्ये तदुभयस्यापि निमित्तत्वमेवेति वदन्ति । एवमन्योऽपीति - आकाशात् स्पर्शतन्मात्रं तन्माद्वायुः वायोः रूपतन्मात्रं तस्मात्तेज इत्यादिरूपः । मूलश्लोकस्यायमन्वयः - केचित् - सांख्यादयः सांख्यं योगं पुराणादिकं च दृष्ट्वा बहुधा निर्वहन्ति; बहुधेत्यस्य दृष्ट्वेत्यत्रान्वयः । निर्वहन्ति - सृष्टिक्रमं वदन्ति । तदितरत् सर्वं - आथर्वणवाक्यादितरत् सर्वं । निष्कर्षेदम्परेऽस्मिन् - निस्सन्देहं प्रकृतिविकृतिविभागेदम्परे आथर्वणवचने । आवर्जनीयं - आथर्वणोक्तानुसारेण नेतव्यमिति । औदासीन्यस्य प्रयोजनमाह - न प्रधानेति । तत्वहितपुरुषार्थप्रमितिविरोधाभावादीदृशावधारणे नावश्यं यत्नः कर्तव्य इत्यर्थः । अत्र पौराणिकः पक्षः आथर्वणिकाभिमतत्वाद्ग्रन्थकारस्याभिमत इति द्रष्टव्यम् । न्यायसिद्धाञ्जने तु द्वादशप्रकृतिपक्षाङ्गीकारः प्रतीयते । तथा च पक्षान्तरमप्यस्तीत्याहुः ॥ १५ ॥  
इति प्रकृतिविकृतिविभागपरीक्षा तद्गणनपरीक्षाच ।
</details>

<details><summary>उत्तमूरु-वीरराघवः अलभ्यलाभः - १५</summary>

अथ श्रुतितोऽप्यव्यवस्यैव दृश्यत इति शंकायामाह तत्त्वेष्विति । तत्त्वेषु प्रकृतयोऽष्टौ विकाराश्चान्ये षोडश आथर्वणे उक्ताः । अस्य वाक्यस्य प्रकृतिविकृतितत्संख्यानिष्कर्षकत्वदर्शनात् अन्यत् वाक्यजातम् आवर्जनीयम् - एतदर्थाविरोधितया निर्वहणीयमिति पूर्वार्धार्थः । आकाशमिति । ''पृथिव्यप्सु प्रलीयते, आपस्तेजसि लीयन्ते, तेजो वायौ लीयते, वायुराकाशे लीयते । आकाश इन्द्रियेषु, इन्द्रियाणि तन्मात्रेषु । तन्मात्राणि भूतादौ लीयन्ते, भूतादिर्महति लीयते, महानव्यक्ते लीयते, अन्यक्तमक्षरे लीयते, अक्षरं तमसि लीयते, तमः परे देव एकीभवति'' इति सौबालानुपूर्वी । अत्राकाशं प्रति इन्द्रियाणाम्, इन्द्रियाणि प्रति तन्मात्राणां तन्मात्राणि सर्वाणि प्रति भूतादेस्तामसाहंकारस्य कारणत्वमुक्तमिति पूर्वपक्ष्याशयः । अव्यवस्थिता इति । छान्दोग्ये तेज आदिसृष्टिः, तैत्तिरीये आकाशादिसृष्टिः, 'एतस्माज्जायते प्राणो मनस्सर्वेन्द्रियाणि च' इति क्वचित् । तैजसानीन्द्रियाण्याहुर्देवा वैकारिका दशेति अहंकारजन्यत्वमिन्द्रियाणाम्, क्वचित् पृथिव्यादिजन्यत्वम् । अहङ्कारमहदव्यक्ताक्षराणामुत्पत्तिः क्वचित् । तन्मात्रेभ्यो भूतानां सृष्टिः, भूतात् भूतान्तरसृष्टिरित्येवमव्यवस्था । आथर्वणविरोधं सौबाले विस्तरेण दर्शयितुमाह अत्रेत्यादि । अविगीतम् । भूतस्य भूतान्तरप्रकृतित्वं तु विवादपदमिति भावः । न क्वचिदिति । अतः सौबालस्यार्थोऽन्यः स्यात् । तत्र लीयते लीयन्त इति उभयमात्रविपपये अप्रयोगोऽपि लयरूपार्थस्य तत्राग्राह्यत्वं ज्ञापयतीति अन्य एवार्थ इति भावः । न लीयत इति । लीयत इति पदं नाऽऽवृत्तमित्यन्वयः । अनुषङ्गादिति । अनुषङ्गस्य श्रुत्यभिमतत्वे तिङन्तमिदं सकृदेव प्रयुज्येत । क्वचिदावर्तनात् अन्यत्राप्रयोगाच्च अननुपङ्गं एव निश्चीयते । अतोऽर्थसिद्धसंसृष्टपदग्रहणमेव युक्तम् । अन्यथा आकाशं प्रतीन्द्रियाणा प्रकृतित्वे विकारेषु तद्गणना विरुध्येतेति । एवं मध्यवाक्यनिर्वाहेऽपि, पृथिव्यप्सु प्रलीयते इत्यादेर्विरद्धत्वमेवेत्याह भूतानाञ्चेति । अत्र सुबालोपनिषद्विवरणे व्यासार्यकृते कृतं निर्वाहमुद्भाव्य तत्रापि शंकामाविष्करोति नन्वित्यादिना । आनन्ददायिन्यां भट्टपराशरपादकृतं विवरणमिति लेखकप्रमादः । वावयानुपूर्वी च व्यासार्यग्रन्थे । व्यासार्याशयस्तु - तन्मात्रभूतयोर्भेदाविवक्षया अष्टौ प्रकृतय इत्युक्तिः, विकारपदेन न भूतग्रहणम्, किंतु भूतगतरूपादिगुणमात्रस्य; अतस्ते पञ्च, इन्द्रियाणि च षोडशेति । तत्र याज्ञवल्क्यजनकसंवादः वसिष्ठकरालसंवादो यमस्मृतिश्च प्रमाणीकृताः । अत उक्तम्, उपबृंहणविशेषानुसारादिति । क्वचिदिति । यमस्मृतावित्यर्थः । गत्यभाव इति याज्ञवल्क्यादि संवाद इति शेषः । वचनानि सुबालोपनिषद्विवरणे द्रष्टव्यानि । अत्रेति । पोडश विकारा इति वाक्ये इत्थर्यः । तर्हि पृथिव्यप्सु प्रलीयते इत्यस्य कथं निर्वाह इत्यत्र अम्ब्वाकाशादिपदं तत्तत्तमात्रपरमिति वदति आकाशादिति । तथावादिनोऽपि विशिष्य निर्दिशति एवमिति । दृष्टा सांख्यमिति श्लोकांशं व्याख्याति तामसेति । पुराणादिकमित्यंशं व्याख्याति पूर्वपूर्वेति । अयं पक्षः विष्णुपुराणव्याख्याने श्रीविष्णुचित्तीये आदृतः । शब्दतन्मात्रं स्पर्शतन्मात्रं जनयति तथा तेन सह वायुमपि जनयतीत्येवं रीतिः । अतो भूतस्य न भूतमुपादानमिति । तन्मात्रद्वयस्याप्युपादानत्वं सममिति एकः पक्षः । पूर्वस्य सहकारित्वम्, स्पर्शतन्मात्रमेव वायूपादानमिति परः । सहकारित्वपक्षावलम्बने मध्यजातमाकाशरूपभूतमपि सहकार्यस्तु इति चापरः । एवं बहुधेत्येतद् व्याख्यातम् । पुराणादीति आदिना इतिहासपाञ्चरात्रपरिग्रहः । एके - व्यासार्याः । तदाशयस्तु प्रागुक्तः । तत्पक्षे भूतात् तन्मात्रम्, तन्मात्रादन्यद्भूतमित्येव क्रमः सिद्धान्तीष्ट एष एव । परं प्रकृत्याधिक्येऽपि अष्टेत्युक्तिः सूक्ष्मप्रस्थूलानादरादिति स्थितम् । एवमन्यो यथामतीति । अस्मत्सुहबालोपनिषत्परिष्कारे सर्वमिदं विशदम् । आचार्याशयस्तु - तन्मात्रद्वारा भूतस्य भूतप्रकृतित्वमेष्टव्यमेव । अतः पृथिव्यप्सु, आकाशाद्वायुरित्यादिकं तन्मात्रद्वारा भूतोपादानत्वमेव वदतीति न लक्षणा । द्रव्यसृष्टिप्रकरणे शुद्धगुणग्रहणं मा भूत् । गुणिनिष्ठगुणोक्तेरपि गुण्युक्तावेव तात्पर्यम् । ''सोऽश्नुते सर्वान् कामान्'' इतिवत् । एवञ्च षोडश विकारा इति भूतग्रहणमेव । प्रकृत्यष्टत्वव्यवहारस्तु - विषमपरिणामस्थल इव भौतिकेषु यत् कारणं न प्रत्यभिज्ञायते, तादृशप्रकृतीना प्रकृतिपदेन विवक्षणात् । भूतानि तु भौतिकेषु तदेवेदमिति स्पष्टमनुभूयन्त इति तेषु विकृतित्वानुभवप्राचुर्यात् तदादरेण, स्थितस्यापि तन्मात्रप्रकृतित्वस्यानादरेण अन्तिमविकृतिभूतपृथिवीतौल्यस्य कार्येषु प्रत्यभिज्ञायमानत्वरूपस्य अबादिषु भावनयेत्येवं रीत्या कार्यं इति । मान्द्यादिति । तन्मात्रेन्द्रियाद्युपासकानां कदाचित् तद्वैशद्यस्यावश्यकत्वेऽपि नास्माकं तदपेक्षेति भावः । उदासि - उदासीनतया स्थितं श्रीभाष्यकारादिभिरिति श्लोके एतदिति पदं इतरत्सर्वमिति प्रागुक्तार्थकमित्याह एतदिति ॥ १५ ॥
</details>

<details><summary>सौम्य-वरद-रामानुज-गूढार्थ-प्रकाशः - १५</summary>

तत्त्वसृष्टिनिरूपणे तत्त्वसंख्यानियमस्य कः प्रसङ्गः इत्यत्रावतारयति नन्विति । आवर्जनीयं योजनीयमित्यर्थः । गुणविवक्षायाः इति पञ्चम्यन्तम् । गुणबोधनादपि द्रव्यबोधनमेव उपपन्नमिति भावः । एवं स्थित इति । भूतेषूत्तरोत्तरं गुणाधिक्यव्यवस्थासिद्ध्यर्थं आरम्भकतन्मात्राधिक्यव्यवस्याऽङ्गीकृतेति भावः । सिंहावलोकनन्यायेन 'तदितरत् सर्वम्’ इत्यस्य विशेष्यमाह - वाक्यजातमिति ॥ १५ ॥
</details>

<details><summary>अभिनव-रङ्गनाथः भाव-प्रकाशः - १५</summary>

\*ननूपबृंहणेत्यादि - अयमेवार्थो युक्त इति न्यायसिद्धाञ्जनव्याख्याने स्पष्टम् ॥ १५ ॥
</details>








