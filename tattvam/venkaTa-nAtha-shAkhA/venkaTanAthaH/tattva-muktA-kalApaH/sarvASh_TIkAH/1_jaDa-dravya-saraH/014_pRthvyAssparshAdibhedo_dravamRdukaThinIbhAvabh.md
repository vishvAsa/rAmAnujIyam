+++
title = "014 पृथ्व्यास्स्पर्शादिभेदो द्रवमृदुकठिनीभावभेदश्च"

+++
<details><summary>मूलम्</summary>

पृथ्व्यास्स्पर्शादिभेदो द्रवमृदुकठिनीभावभेदश्च दृष्टस्तद्वत्पृथ्वीजलाग्निश्वसनपरिणतिर्लाघवायेति जैनाः ।  
तत्र द्रव्यैक्यमिष्टं क्रमजनिविलयौ त्वागमादप्रकम्प्यौ तर्कैकालम्बिगोष्ठ्यां भजतु बहुमतिं तादृशी लाघवोक्तिः ॥ १४ ॥
</details>

<details><summary>वरदार्य-सर्वाङ्कषा - १४</summary>

किमर्थमेवं व्यष्टिसमष्ट्यादिक्केशकल्पनम् । एकमेव द्रव्यं विविधविचित्ररूपेण परिणमते चेत्, विचित्रक्रमेणापि तद्भवतु ? इति जैनगन्धेन पृच्छन्तं प्रत्याह - पृथ्व्या इत्यादि । पृथ्व्याः **स्पर्शादिभेदः** = जलतेजसोरदृष्टः विलक्षणः स्पर्शः दृष्टः । आदिपदेन रूपादीनां ग्रहणम् । एवं द्रवमृदुकठिनीभावभेदश्च **दृष्टः** = द्रवभावः जतुघृतादौ, मृदुभावः कार्पासादौ, कठनीभावः अयः प्रभृतिलोहादिषु, एषां **भेदश्च** = विशेषश्च दृष्टः । पूर्वमतादृशानामपि तादृशत्वापादनमपि संस्कारविशेषवशात् युज्यत इति विप्रत्ययेन सूच्यते । मृदुमृत्तिकया रचितो घटः आमनिक्षिप्तः कठिनो भवत्येव । एकमेव द्रव्यं विचित्रगुणविशिष्टं परिणमत इत्यनुभवसिद्धम् । उष्णस्पर्शवतस्तेजसः शीतस्पर्शवज्जलं जायते इत्युच्यते । **तद्वत्** = एवमेव पृथ्वी- **जलाग्निश्वसनपरिणतिः** = पुद्गलाख्यम् एकमेव द्रव्यं पृथिवीजलतेजोवायुरूपेण परिणमते । एवमङ्गीकारस्य फलं दर्शयति – लाघवायेति । मनुष्यबुद्धेः लाघवपक्षपातित्वात् इति जैनाः आहुः । अविरुद्धं भागमङ्गीकृत्य, इतरांशं निराकरोति – तत्रेत्यादिना । तत्र तस्यां प्रक्रियायाम् **द्रव्यैक्यम्** = एकमेव द्रव्यं प्रकृत्याख्यं विविधविचित्रगुणविशिष्टं परिणमत इति **इष्टम्** = अङ्गीकृतमेव सिद्धान्ते । तर्हि कुत्र विवाद इत्यत्राह - 

[[1]]

[[33]]



क्रमेत्यादि । उत्पत्तिलयक्रमादिकं 'आकाशाद्वायुः ' 'पृथिव्यप्सु प्रलीयते' इत्यादि नियतमिति आगमात् **अप्रकम्प्यौ** =चालयितुमप्यशक्यौ । इदं तत्त्वभेदस्याप्युपलक्षणम् । पुद्गलाख्यं एकं तत्त्वं पृथिव्याद्यात्मना परिणमते, पृथिव्यप्प्रभृतितत्त्वभेदो नास्ति, एकस्या एव मृदः घटादिभेदेन परिणामेऽपि तत्त्वभेदो यथा नास्ति, तथेति जैनाः । सिद्धान्ते पुद्गलाख्यं तत्त्वं नाङ्गीक्रियते श्रुत्यादिप्रमाणाभावात् । एवं पृथिव्यप्प्रभृतितत्त्वभेदोऽप्यङ्गीक्रियते, श्रुत्यनुसारात् इति जैनप्रक्रिया न वैदिकैरङ्गीकर्तुं शक्या । ननु अस्ति किल महल्लाघवमित्यत्र सोपहासमुत्तरमाह - तकैकेत्यादि । स्वबुद्ध्या तर्कबलेन तत्त्वकल्पने स्यात्तथा । तर्कस्य प्राधान्यमनङ्गीकुर्वतां वैदिकानां गोष्ठ्यां केवललाघवगौरवगणना न बहुमतिं लभते । अतः तादृशी भवत्प्रतिपादिता **लाघवोक्तिः** = लाघववचनम्, तर्कमेकमेवावलम्बतां अवैदिकानां गोष्ठ्यां बहुमतिं भजतु; वयं तु श्रुत्यैकावलम्बाः इत्युपहासः ॥ 

[[5]]

तर्कमात्रावलम्बनस्य किल फलं सर्वज्ञेश्वरनिराकरणम् । ननु वैदिका अपि सांख्यमीमांसकादयः भवदभिमतं नित्यसर्वज्ञं निराकुर्वन्ति श्लोकवार्तिकादावतिविस्तरेण । कमपराधमतिरिक्तं पश्यस्यस्मासु ? आस्तिकनास्तिकपदेऽपि ‘अस्ति नास्ति दिष्टं मतिः' (पा.सू.4-4-60) इति भवदीयेन परमवैदिकेनोक्तमपि विस्मृतं भवद्भिः । अस्ति परलोक इति मतिर्यस्य स आस्तिकः । नास्ति परलोक इति मतिर्यस्य स नास्तिकः । दिष्टमिति मतिर्यस्य स दैष्टिकः इति च विवरणं भवद्भिरेव क्रियते । दिष्टमिति परलोकसाधनं पुण्यपापादिकमुच्यते । परलोकं परलोकसाधनं चाङ्गीकुर्वतामस्माकं नास्तिकता वा कथमुच्यते भवद्भिः ? सांख्यमीमांसकयोस्त्वास्तिकता च कथम्? तयोः वेदप्रामाण्याभ्युपगन्तृत्वान्न नास्तिकतेति चेत्, तदिदं संकेतमात्रम् । न हि भवदीयसूत्रं तादृशार्थे भवद्भिरपि व्याख्यातम् । अर्थस्समानश्चेत् शब्दोपरि भारं निक्षिप्य 'नास्तिको वेदनिन्दकः' इत्यादिनिन्दया कस्य वा को लाभः ? ॥ 

निधाय हृदये हस्तं निर्मत्सरमथोच्यताम् । त्यक्त्वा संकेतभीरुत्वं धैर्यमालम्ब्य कथ्यताम् ॥ अयि भोः ! परमं सत्यं त्रिकालेऽपि हितं नृणाम् । शृणु मात्सर्यमुत्सृज्य भूत्वा सत्यपरायणः ॥ 

प्रथममिदमुच्यतां शान्तात्मन् ! परलोकः कश्चिदस्ति, तत्साधनं च किञ्चिदस्तीति कथमवगतमायुष्मता? द्वयमप्युभयसंमतमेव किल । तदुपरि चर्चा किमर्था ? उभयसंमतमित्युक्त्वा मा पलायस्व । तादृशपरलोकस्य तत्साधनस्य च सत्त्वे प्रमाणं किमिति पृच्छामः । अस्मदागमा एवेति चेत्, भवदागमापेक्षया वेदाः अतिप्राचीना इति किं न जानासि ? अस्मदागमाः स्वतन्त्रतपोमूला भवदागमापेक्षारहिता इति चेत्, अयि भोः ! 

किं त्वदीया वद स्वर्गाद् अवतीर्णाः, न मानवाः ? य एव वैदिका आसन् भवदीयास्त एव हि । त्वन्मूलपुरुषा नैव जात्वासन् वेदनिन्दकाः । त्वदीयोऽमरसिंहश्च धर्मं वैदिकमाह हि ॥ यदा भवन्तस्संपन्नाः विद्वेषाद्वेदनिन्दकाः । तदारभ्यैव यूयं च घोषिता वेदनिन्दकाः ॥ भगवान् पाणिनिर्नैव जैनः, परमवैदिकः । वेदमूलं च तत्सूत्रमाहास्तिक्यं तु वैदिकम् ॥ वेदाङ्गेषु च मूर्धन्यमाहुर्व्याकरणं बुधाः । तत्रोच्यमानं सर्वं च वेदमूलं भवेद्ध्रुवम् ॥ सर्वार्थपूर्णा वेदाः, न केवलं पारलौकिकाः । वदन्ति वेदास्सर्वेषां हितं त्रैकालिकं ध्रुवम् 

[[34]]

धर्मार्थकाममोक्षाख्याः पुरुषार्थाश्चतुर्विधाः । एतेषां साधनानीह भवेयुर्विविधानि हि ॥ सर्वमेतच्च लभ्येत कुत्र वान्यत्र चिन्त्यताम् । अधिकारानुरूपेण लभ्यमत्रैव नान्यतः ॥ अतो मात्सर्यमुत्सृज्याश्रय मार्गं तु वैदिकम् । श्रेयो न परमं किञ्चिल्लभ्येतान्यत्र वेदतः ॥ वैदिकानामपि सतां या चेश्वरनिराकृतिः । तत्राशयश्च समये त्वग्रे व्यक्तीभविष्यति ॥ १४ ॥
</details>

<details><summary>वरदार्य-सर्वाङ्कषा-पाठान्तरम् - १४</summary>

[सृष्टिक्रमे जैनमतविमर्शः]   
पृथ्व्याः स्पर्शादिभेदो द्रवमृदुकठिनीभावभेदश्च दृष्टः   
तद्वत् पृथ्वीजलाग्निश्वसनपरिणतिर्लाघवायेति जैनाः ।   
तत्र द्रव्यैक्यमिष्टं क्रमजनिविलयौ त्वागमादप्रकम्प्यौ  
तर्कैकालम्बिगोष्ठ्यां भजतु बहुमतिं तादृशी लाघवोक्तिः ॥१४॥   
  
किमर्थमेवं व्यष्टिसमष्ट्यादिक्लेशकल्पनम् । एकमेव द्रव्यं विविधविचित्ररूपेण परिणमते चेत्, विचित्रक्रमेणापि तद्भवतु? इति जैनगन्धेन पृच्छन्तं प्रत्याह - पृथ्व्या इत्यादि । पृथ्व्याः स्पर्शादिभेदः - जलतेजसोरदृष्टः विलक्षणः स्पर्शः दृष्टः । आदिपदेन रूपादीनां ग्रहणम् । एवं द्रवमृदुकठिनीभावभेदश्च दृष्टः - द्रवभावः जतुघृतादौ, मृदुभावः कार्पासादौ, कठिनीभावः अयःप्रभृतिलोहादिषु, एषां भेदश्च - विशेषश्च दृष्टः । पूर्वमतादृशानामपि तादृशत्वापादनमपि संस्कारविशेषवशात् युज्यत इति च्विप्रत्ययेन सूच्यते । मृदुमृत्तिकया रचितो घटः आमनिक्षिप्तः कठिनो भवत्येव । एकमेव द्रव्यं विचित्रगुणविशिष्टं परिणमत इत्यनुभवसिद्धम् । उष्णस्पर्शवतस्तेजसः शीतस्पर्शवज्जलं जायते इत्युच्यते । तद्वत् - एवमेव पृथ्वीजलाग्निश्वसनपरिणतिः - पुद्गलाख्यम् एकमेव द्रव्यं पृथिवीजलतेजोवायुरूपेण परिणमते । एवमङ्गीकारस्य फलं दर्शयति - लाघवायेति । मनुष्यबुद्धेः लाघवपक्षपातित्वात्, इति जैनाः आहुः । अविरुद्धं भागमङ्गीकृत्य, इतरांशं निराकरोति - तत्रेत्यादिना । तत्र - तस्यां प्रक्रियायां, द्रव्यैक्यम् - एकमेव द्रव्यं प्रकृत्याख्यं विविधविचित्रगुणविशिष्टं परिणमत इति इष्टम् - अङ्गीकृतमेव सिद्धान्ते । तर्हि कुत्र विवाद इत्यत्राह - क्रमेत्यादि । उत्पत्तिलयक्रमादिकं 'आकाशाद्वायुः', 'पृथिव्यप्सु प्रलीयते' इत्यादि नियतमिति आगमात् अप्रकम्प्यौ - चालयितुमप्यशक्यौ । इदं तत्त्वभेदस्याप्युपलक्षणम् । पुद्गलाख्यम् एकं तत्त्वं पृथिव्याद्यात्मना परिणमते, पृथिव्यप्प्रभृतितत्त्वभेदो नास्ति, एकस्या एव मृदः घटादिभेदेन परिणामेऽपि तत्त्वभेदो यथा नास्ति, तथेति जैनाः । सिद्धान्ते पुद्गलाख्यं तत्त्वं नाङ्गीक्रियते, श्रुत्यादिप्रमाणाभावात् । एवं पृथिव्यप्प्रभृतितत्त्वभेदोऽप्यङ्गीक्रियते, श्रुत्यनुसारात्, इति जैनप्रक्रिया न वैदिकैरङ्गीकर्तुं शक्या । ननु अस्ति किल महल्लाघवमित्यत्र सोपहासमुत्तरमाह - तर्कैकेत्यादि । स्वबुद्ध्या तर्कबलेन तत्त्वकल्पने स्यात्तथा । तर्कस्य प्राधान्यमनङ्गीकुर्वतां वैदिकानां गोष्ठ्यां केवललाघवगौरवगणना न बहुमतिं लभते । अतः तादृशी भवत्प्रतिपादिता लाघवोक्तिः - लाघववचनम्, तर्कमेकमेवावलम्बताम् अवैदिकानां गोष्ठ्यां बहुमतिं भजतु; वयं तु श्रुत्यैकावलम्बाः इत्युपहासः ॥  
तर्कमात्रावलम्बनस्य किल फलं सर्वज्ञेश्वरनिराकरणम् । ननु वैदिका अपि सांख्यमीमांसकादयः भवदभिमतं नित्यसर्वज्ञं निराकुर्वन्ति श्लोकवार्तिकादावतिविस्तरेण । कमपराधमतिरिक्तं पश्यस्यस्मासु? आस्तिकनास्तिकपदेऽपि 'अस्ति नास्ति दिष्टं मतिः' (पा.सू. 4-4-60) इति भवदीयेन परमवैदिकेनोक्तमपि विस्मृतं भवद्भिः । अस्ति परलोक इति मतिर्यस्य, स आस्तिकः । नास्ति परलोक इति मतिर्यस्य स नास्तिकः । दिष्टमिति मतिर्यस्य स दैष्टिकः इति च विवरणं भवद्भिरेव क्रियते । दिष्टमिति परलोकसाधनं पुण्यपापादिकमुच्यते । परलोकं परलोकसाधनं चाङ्गीकुर्वतामस्माकं नास्तिकता वा कथमुच्यते भवद्भिः? सांख्यमीमांसकयोस्त्वास्तिकता च कथम्? तयोः वेदप्रामाण्याभ्युपगन्तृत्वान्न नास्तिकतेति चेत्, तदिदं सङ्केतमात्रम् । न हि भवदीयसूत्रं तादृशार्थे भवद्भिरपि व्याख्यातम् । अर्थस्समानश्चेत् शब्दोपरि भारं निक्षिप्य 'नास्तिको वेदनिन्दकः' इत्यादिनिन्दया कस्य वा को लाभः? ॥   
निधाय हृदये हस्तं निर्मत्सरमथोच्यताम् । त्यक्त्वा सङ्केतभीरुत्वं धैर्यमालम्ब्य कथ्यताम् ॥   
अयि भोः! परमं सत्यं त्रिकालेऽपि हितं नृणाम् । शृणु मात्सर्यमुत्सृज्य भूत्वा सत्यपरायणः ॥  
प्रथममिदमुच्यतां शान्तात्मन्! परलोकः कश्चिदस्ति, तत्साधनं च किञ्चिदस्तीति कथमवगतमायुष्मता? द्वयमप्युभयसंमतमेव किल । तदुपरि चर्चा किमर्था? उभयसंमतमित्युक्त्वा मा पलायस्व । तादृशपरलोकस्य तत्साधनस्य च सत्त्वे प्रमाणं किमिति पृच्छामः । अस्मदागमा एवेति चेत्, भवदागमापेक्षया वेदाः अतिप्राचीना इति किं न जानासि? अस्मदागमाः स्वतन्त्रतपोमूला भवदागमापेक्षारहिता इति चेत्, अयि भोः!  
किं त्वदीया वद स्वर्गादवतीर्णाः, न मानवाः? । य एव वैदिका आसन् भवदीयास्त एव हि ॥  
त्वन्मूलपुरुषा नैव जात्वासन् वेदनिन्दकाः । त्वदीयोऽमरसिंहश्च धर्मं वैदिकमाह हि ॥   
यदा भवन्तस्संपन्नाः विद्वेषाद्वेदनिन्दकाः । तदारभ्यैव यूयं च घोषिता वेदनिन्दकाः ॥   
भगवान् पाणिनिर्नैव जैनः, परमवैदिकः । वेदमूलं च तत्सूत्रमाहास्तिक्यं तु वैदिकम् ॥   
वेदाङ्गेषु च मूर्धन्यमाहुर्व्याकरणं बुधाः । तत्रोच्यमानं सर्वं च वेदमूलं भवेद्ध्रुवम् ॥   
सर्वार्थपूर्णा वेदाः, न केवलं पारलौकिकाः । वदन्ति वेदास्सर्वेषां हितं त्रैकालिकं ध्रुवम् ॥  
धर्मार्थकाममोक्षाख्याः पुरुषार्थाश्चतुर्विधाः । एतेषां साधनानीह भवेयुर्विविधानि हि ॥   
सर्वमेतच्च लभ्येत कुत्र वान्यत्र चिन्त्यताम् । अधिकारानुरूपेण लभ्यमत्रैव नान्यतः ॥   
अतो मात्सर्यमुत्सृज्याश्रय मार्गं तु वैदिकम् । श्रेयो न परमं किञ्चिल्लभ्येतान्यत्र वेदतः ॥   
वैदिकानामपि सतां या चेश्वरनिराकृतिः । तत्राशयश्च समये त्वग्रे व्यक्तीभविष्यति ॥१४॥
</details>

<details><summary>वरदार्य-सुबोधिनी (कन्नड)</summary>

सृष्टियल्लि निर्दिष्ट क्रम यावुदू इल्ल ऎन्दु हेळुव जैनर वादवन्नु निराकरिसुत्तारॆ पृथाः स्पर्शादिभेदः द्रवन्नदुकठिनी भावभेदश्च दृष्टः पृथिवि ऒन्दरल्ले स्पर्शादि गुणगळ वैषम्य मत्तु द्रवत्व मृदुत्व कठिनत्व मुन्ताद वैषम्य प्रत्यक्षसिद्द. तद्वत् लाघवाय पृथ्विजलाग्नि श्वसनपरिणतिः इति जैना - इदरन्तॆ हीगॆ हेळुवुदरल्लि निरूपणॆय सौकर्यादिगळिरुवुदरिन्द, पृथिवि जल अग्नि वायु मुन्ताद परिणामगळू आगबहुदॆन्दु जैनरु हेळुवरु. 

कठिणवाद मण्णिनिन्द मृदुवाद हत्ति हुट्टुत्तदॆ. अदे मण्णि निन्दले अतिकठिणवाद लोहादिगळू आगुत्तवॆ. तुप्पवन्नु करगिसिदरॆ नीरा गुत्तदॆ. आद्दरिन्द वस्तुगळिगॆ निर्दिष्ट गुणगळे आगलि, निर्दिष्ट क्रमवे आगलि यावुदू इल्ल. इदरिन्द इदन्नॆल्ल क्रमपडिसि निरूपिसबेकाद तॊन्दरॆ बरुवुदिल्ल ऎन्दु जैनरु हेळुवरु. 

तत्र द्रव्यक्यं इष्ट. अदरल्लि ऒन्दे द्रव्यवे हलवागुत्तदॆ ऎम्बुदु नमगू सम्मत. क्रमजनिनिलय् तु आगमात् अप्रक 

-आदरॆ निर्दिष्ट क्रमदल्ले अवुगळ हुट्टु मत्तु लय वेदप्रतिपाद्यवाद्दरिन्द अल्लगळॆयलागदु. तर्क कालष्ट गोष्मां तादृशी लाघवोक्ति बहुमतिं भजतु युक्तियॊन्दन्ने अवलम्बिसि नडॆयुवर कूटदल्लि अन्तह निरूपणॆय सौकर्यादि' मातुगळु पुरस्कारवन्नु हॊन्दलि. केवल युक्ति वादक्कॆ तत्त्वमार्गदल्लि स्थानविल्लवॆन्दभिप्राय ॥ १४ ॥ 

</details>

<details><summary>सर्वार्थसिद्धिः</summary>

> ननु कथम् एवं तोय-तेजसोर् व्यष्टि-समष्टि-सृष्टि-व्यवस्था,  
विचित्र-परिणाम-शालिनस् त्रिगुणस्य  
काल-भेदेनानियत-परिणामोपपत्तेः ?  
उक्तं च जैनैः -  
> 
> > पुद्गलाख्यम् एक-जातीय-द्रव्यं  
तत्-तत्-सामग्री-भेदैर्  
अ-व्यवस्थित-क्रमान् भिन्नाभिन्न-स्वभावान् विचित्र-पर्यायान् भजत  
> 
> इति, यथा काणाद-प्रभृतीनाम् एकैक-भूत-परमाणवः;  
> यथा च सांख्यादीनाम् एकैकं भूतम् ।  
> 
> अतो न शाश्वत-भूत-भेद-कॢप्तिः ।  
> वाय्व्-आदि-चातुर्विध्योक्तिर् अपि  
> पर्याय-भेद-निबन्धना;  
> नियत-क्रम-भूत-सृष्टि-कल्पना च लाघव-युक्ति-विहता; 

तदेतदनुभाषते - पृथ्व्या इत्ति ।  

दूष्यांश-व्यक्त्यै शेषम् अनुमनुते - तत्र द्रव्यैक्यमिति ।  
त्रि-गुण-द्रव्यम् एव हि  
वाय्व्-आद्य्-अवस्थम् इति भावः ।  

नियत-क्रमत्वे कल्पना-गौरवम् आगम-बलाद् अपनयति - क्रमेति । लाघवतर्कस्य का गतिरित्यत्राह - तर्केति । गुरुकल्पनाप्रवृत्तं प्रति हि लाघवोक्तिः शोभत इति भावः ॥ १४ ॥   
इति पुद्गलानामनियतपृथिव्यादिपरिणामवादभङ्गः ॥
</details>

<details><summary>नरसिंह-देवः आनन्ददायिनी - १४</summary>

आक्षेपिकीं सङ्गतिमाह - कथमिति । व्यष्टिसमष्टिसृष्टिव्यवस्था - व्यष्टावनियता समष्टौ नियतेति व्यवस्थेत्यर्थः । उक्तं च जैनैरिति - विद्यानन्दादिभिरित्यर्थः । पुद्गलो नाम स्पर्शरसगन्धवर्णवद्द्रव्यम् । तद्द्विविधं - परमाणुरूपं स्कन्धरूपं चेति । परमाणुसंयोगात् द्व्यणुकादयः स्कन्धा उत्पद्यन्ते । 'स्कन्धभेदनात्परमाणवः' इत्यादिभिरनियतवाय्वादिरूपपर्याया उत्पद्यन्त इत्युक्तमिति भावः । यथा कणादप्रभृतीनामिति । अनियतमृत्पाषाणाद्युत्पत्तिरित्यर्थः । न शाश्वतभूतभेदकॢप्तिरिति । तैर्नित्यत्वानभ्युपगमादिति भावः । ननु - वायुस्तेजो जलं भूमिरिति भिन्नाश्च पुद्गलाः । इति चातुर्विध्योक्तिः कथमित्यत्राह - वाय्वादीति । पर्यायः - परिणामः अवस्था इति यावत् । एकजातीयस्यैव परिणामभेदनिबन्धनेत्यर्थः । दूष्यांशेति । ननु जैनैरप्येकजातीयद्रव्यस्य परिणामभेदोऽङ्गीकृतः । सिद्धान्तेऽपि प्रकृतेः परिणामभेद इति तन्मतात्को भेदः? इति चेत्; न; सिद्धान्ते क्रमनियमस्याङ्गीकाराद्भेद इति भावः । गुरुकल्पनेति । न तर्कावकाश इति भावः । मूलस्यायमर्थः - यथा पृथ्व्याः स्पर्शभेदः शूकशिम्बुपरिणामे द्रवत्वं घृतपरिणामे मृदुत्वं नवनीतपरिणामे काठिन्यं पाषाणादिपरिणामे दृष्टं तन्न्यायेनैकस्यैव द्रव्यस्य पृथ्व्यादिपरिणतिर्लाघवाय स्वीकार्येति जैनमतस्था आहुः । तत्र - तदुक्तेषु एकस्य परिणतिरिष्टा । सा च क्रमनियता तथा लयश्च तथा दृढतरागमतः प्रतिपादनात् । या तु लाघवोक्तिः सा तर्कैकालम्बिगोष्ठ्यां बहुमतिं केवलानुमानतस्तत्त्वकॢप्तिगोष्ठ्यां - साङ्ख्यगोष्ठ्यां भजत्विति ॥१४॥  
इति त्रिगुणपरीक्षायां जैनोक्तशाश्वतभूतभेदकॢप्तिभङ्गनिरासः ।
</details>

<details><summary>उत्तमूरु-वीरराघवः अलभ्यलाभः - १४</summary>

अव्यवस्थायामनुभूयमानायां व्यवस्थाकल्पनमेवानुचितमिति शङ्कते - पृथ्व्या इति । स्पर्शादिभेदः पाकवशात् रूपरसगन्धस्पर्शान्यथाभावः । अस्मन्मते स्पर्शस्य प्राथम्यात् तस्य पूर्वमुक्तिः । द्रवेति । घृतमधुजतुप्रभृतीनामग्निसंयोगात् द्रवत्त्वम्, अन्यदा काठिन्यम् । फलभावे मृदुत्वम्, शलाटौ काठिन्यम् । अतः प्रकृतिः कदाचिदग्निर्भूत्वा पश्चाज्जलं भवेत्, जलं भूत्वा चाग्निर्जातु भवेत् । कुतोऽत्र व्यवस्था; यथा सुवर्णं हारकेयूरकटकमकुटादितामनियमेन भजते, न तत्र पौर्वापर्यनियमोऽस्तीति । अस्य प्रत्यक्षस्य बाह्यसंवादोऽप्यस्तीत्याह - उक्तमिति । जैनैरिति । विद्यानन्दादिभिरिति आ. दा. । पुद्गलेति । पूरण-गलनसंबन्धिद्रव्यं पुद्गलम् । पृषोदरादित्वात् शब्दसाधुता । अवयवाः समुदायश्च पुद्गलशब्दवाच्याः । एतन्मते परमाणूनामेकजातीयत्वम्, ततो यथायथं वायुतेजःप्रभृतयोऽवस्थाः । मृदो घटशरावादिभेदवत् । एकैकेति । पृथिवीपरमाणुत एव मृत्पाषाणादिः, जलपरमाणुत एव हिमकरकादि, तेजस्तः उदर्यविद्युत्सुवर्णादीत्येवम् । भूतमिति । एकस्मात् भूतात् विचित्रानेकभौतिकोत्पत्तिः । श्वसनेति वाय्वर्थकम् । यथादर्शनमेकस्यान्यथाभावो व्यष्टौ न वार्यते । सृष्ट्यादौ लये च द्रव्याणां क्रमः आगमसिद्धः कथमबाधेऽप्यपलप्यः? ॥१४॥
</details>

<details><summary>सौम्य-वरद-रामानुज-गूढार्थ-प्रकाशः - १४</summary>

पृथ्व्या इति । अत्र पूर्वपक्षी जैन इति न युक्तम्, 'तत्र द्रव्यैक्यमिष्टम्' इति परिहारानुपपत्तेः; जैनाभिमतपुद्गलाख्यपरमाणुकारणत्वानङ्गीकारात् । तस्मात् तन्मतावलम्बनेन अन्यस्य शङ्केयमिति द्योतयति - त्रिगुणस्येत्यादिना । पुद्गलानामेकत्वानङ्गीकारात् एतद्विवरणतया एकजातीयद्रव्यमित्युक्तम् । प्रकृतसंवादार्थमेकमित्युक्तम् । यथाकथञ्चित् ऐक्यमात्रेण संवादः । पर्यायान् - कार्यवर्गान् । भजते - कार्यकारणभावेन संबध्यते, जनयतीत्यर्थः । एकैकं भूतमिति । विचित्रकार्यं जनयतीति शेषः । सांख्यादीनामित्यत्र आदिशब्देन मीमांसकानां ग्रहणम् । शाश्वतेति मीमांसकमतम् । वाय्वादीत्यादि सांख्यमतम् । पर्यायभेदनिबन्धनेति । महदादिकार्यभेदकारणिकेत्यर्थः । यद्वा व्यष्टिसृष्टिकार्यभेदानुमेयेत्यर्थः ॥ १४ ॥
</details>







