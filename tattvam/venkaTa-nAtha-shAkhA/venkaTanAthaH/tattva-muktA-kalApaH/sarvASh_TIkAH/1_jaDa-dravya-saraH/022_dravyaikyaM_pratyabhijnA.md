+++
title = "022 द्रव्यैक्यं प्रत्यभिज्ञा"

+++
<details><summary>मूलम्</summary>

द्रव्यैक्यं प्रत्यभिज्ञा प्रथयति परिमित्यन्तरेऽन्याप्रतीतेरंशूत्कर्षक्षयादिक्षममपि च ततो राशिवत्स्थूलमेकम् ।  
नो चेदश्रान्तचण्डानिलजलधिधुनीदन्तिदावानलाद्यैः क्षोणीयं क्षुद्यमाना क्षणमपि चरमामण्ववस्थां न जह्यात् ॥ २२ ॥
</details>

<details><summary>वरदार्य-सर्वाङ्कषा - २२</summary>

अवयवातिरिक्तावयवि-वादे बाधकान्य् उपन्यस्य,  
उभयोर् अनतिरेके साधक-प्रमाणम् आह - द्रव्यैक्यमित्यादिना ।  
**परिमित्य्-अन्तरे** = परिमाणभेदे सत्य् अपि  
**अन्याप्रतीतेः** = अतिरिक्तपदार्थस्याप्रतीतेः **प्रत्यभिज्ञा** = ‘तदेवेदम्” इति प्रत्यभिज्ञा **द्रव्यैक्यम्** = उपादानोपादेयद्रव्ययोः अभेदम् **प्रथयति** = प्रकटयति । 

पत्र-ताटङ्कादौ आकुञ्चनप्रसारणादिना न्यूनाधिकदेशव्याप्तिरूपपरिमाणभेददर्शनेऽपि तदेवेदम्' इति ऐक्यप्रत्यभिज्ञायाः सर्वसंमतत्वात् उपादानोपादेययोः अत्यन्तं भेदो नास्त्येव । अवस्थाविशिष्टवेषेण एकमेव द्रव्यम् 'उपादानम्', ‘उपादेयम्” इति भिन्नतया व्यपदिश्यते । मृत्पिण्डः उपादानम्, घटः उपादेय इत्यत्र हि पिण्डत्वावस्थाविशिष्टा मृत् उपादानम्, घटत्वावस्थाविशिष्टा मृत् उपादेयेत्यर्थः । एतदपेक्षयातिरिक्तं किं वर्तते ? अतः अवस्थाभेदमात्रम्, न तु द्रव्यभेदः ॥ 

नन्वेवं यदि उपादानोपादेययोरैक्यमङ्गीक्रियते, तर्हि अशुद्धैर्ग्रामसारैः सस्यादेः पोषणात्, तत्र जातानां तण्डुलादीनां तादृशग्रामसारपरिणामभूतानां तदभिन्नानां भक्षणात् शिष्टानां प्रायश्चित्तीयता स्यात् । अथ 



[[48]]

सांख्यवत् सिद्धान्ते उपादानोपादेययोरत्यन्ताभेदानङ्गीकारात् न दोष इतिचेत्; एवं तृप्यन्तं छान्दसं त्वां किं ब्रूमः ? सांख्यवद्दोषो माअस्तु । अन्यादृशो दोषोऽस्तीति प्रायश्चित्तीयता कथं वार्यते ? अतः सत्कार्यवादादसत्कार्यवाद एव धर्मशास्त्रानुगुण इति चेत्-नशब्दपरिवर्तनमात्रेण प्रत्यक्षतो दृश्यमानं ग्रामसारैः पोषणं वैज्ञानिकं कथमपगच्छेत् ? परन्त्वत्रायमस्ति विशेषः - मृदः घटाद्यात्मना परिणामः प्रत्यक्षदृष्टः । ' मृदयं घटः' इति प्रत्यभिज्ञापि सर्वानुभवसिद्धा । सस्यादिपरिणामस्थले नैतादृशः परिणामः । स्वपोषणाय दत्तं गोमयादिग्रामसारं स्वपादैः चूषन्तः, स्वस्वरूपानुगुणं तं ग्रामसारमद्भुतरीत्या परिवर्तयन्तः रूपरसगन्धान् विचित्रान् प्रदर्शयन्तः कीदृशमिन्द्रजालं सस्यादिषु वर्तमाना जीवाः कुर्वन्तीति स्मारं स्मारं मूकैर्भवितव्यं सर्वैः । ग्रामसारपरिणामभूतमेव विविधसस्यानां विविधपुष्पफलादिकमिति वैज्ञानिकोऽयं विषयः केन वानुन्मत्तेनापलपितुं शक्यः । परन्तु तत्र वैज्ञानिकोऽपि सत्यांशः न द्रव्यैक्यप्रत्यभिज्ञां लेशतोऽपि जनयतीत्याश्चर्यमेतत् । परन्तु जानन्ति विज्ञानिनः । एवमेव ब्रह्मणः विविधविचित्रशक्तिपूर्णस्य परिणामरूपमपीदं जगत्, न तथा ज्ञायते, प्रत्यभिज्ञायते वा चर्मचक्षुष्कैः । ज्ञानविज्ञानसंपन्नास्तु 'सर्वं खल्विदं ब्रह्म' (छां.3-14-1) इति जानन्तः प्रत्यभिजानन्तश्च नन्दन्ति । तादृशसर्वात्मकब्रह्मदर्शने देहस्मरणादिकं किं भवेत् ? एतादृशं विलक्षणं परिणाममेव ‘विवर्तम्' आतस्थुः श्रीशङ्कराचार्या इति समये स्थाप्यते । अतः सस्यफलादौ ऐक्यप्रत्यभिज्ञाया अभावात् न प्रायश्चित्तादिप्रसङ्गःः॥ 

[[1]]

ननु प्रत्यभिज्ञाया अभावेऽपि वस्तुनोरैक्यात् प्रत्यवायोऽपरिहार्य एव किलेति चेत्; मृदः घटरूपेण परिणामापेक्षया ग्रामसाराणां पुष्पफलादिरूपेण परिणामस्यात्यन्तविलक्षणत्वान्न दोषलेशः । तत्तत्सस्यादिषु वर्तमानो हि जीवः चैतन्यस्वरूपः शब्दस्पर्शरूपरसगन्धान् अपूर्वतया परिवर्त्य सर्वं पवित्रीकृत्यैव परिणमयति । अन्यथा हि रथ्याजलानां गङ्गायां मेलनेन गङ्गाया अपि पावनत्वं न स्यात् । एतदपेक्षयापि ग्रामसाराणां परिणामोऽत्यन्तं विलक्षणोऽत्यन्तं विस्मयकारीति विवेकिनामत्याश्चर्यावहम् । तावता परिणामो नास्तीत्यसत्कार्यवादस्तु विज्ञानविरुद्धः । मनस्समाधानार्थमुच्यते यदि, तर्हि समाधत्स्व कथञ्चित् । अन्ततः - किं न स्मर्यते 'मन एव मनुष्याणां कारणं बन्धमोक्षयोः' इति । अत एतादृशविवर्तस्थले न कश्चन प्रत्यवायः । तावता वस्तुतत्त्वं कथमन्यथा भवेत् ? भोजनकाले तु भगवद्व्यतिरिक्तस्मरणं निषिद्धमित्यपि स्मर्तव्यम् । एवं सत्यपि भोजनसमये ग्रामसारस्मरणं कस्यचिद्दौर्भाग्यशालिनो यदि भवेत्, तदा भगवद्वैभवम् एतादृशेन्द्रजालरूपं स्मृत्वा पापं क्षपितव्यम्, न शक्यं चेदुपोषितव्यम् ॥ 

ननु श्रुतौ ' यथा सौम्य' इत्यादिना मृत्कार्यदृष्टान्त एव प्रदर्शितः, न तु सस्यादिदृष्टान्त इति चेत्, अस्य वैज्ञानिकत्वेन सर्वैर्ज्ञातुमशक्यत्वात्प्रसिद्धो दृष्टान्तः प्रादर्शि । मृन्निर्मितं गजाश्वदेवतामूर्त्यादिकमेव वा दृष्टान्तीक्रियताम् । मृदा निर्मितमपि गजादिकं पश्यन्तः, 'गजोऽयम अत्यद्भुतो वर्तते' इत्येव वदन्ति । देवप्रतिमां पश्यन्तश्च दिव्यं देवं पश्यन्ति पुरतः, न तु मृदम् । मृदं पश्यतां तत्र देवो न स्यात् । देवं पश्यतां तत्र मृन्न स्यात् । ‘पृथिव्या ओषधयः । ओषधीभ्योऽन्नम्' इत्यादिश्रुत्या अन्नादिपरिणामा अपि पृथिव्या एव । किं बहुना ! वेदान्तः अन्नपदं पृथिवीपर्यायं ब्रवीतीति 'ता अन्नमसृजन्त' इत्यादौ संप्रतिपन्नम् ॥ 

[[49]]



किं बहुना ! भुक्तमन्नं रसरक्तमांसमेदोमज्जास्थिरूपेण क्रमेण परिणमत इति प्रसिद्धम्। मातुश्शरीरे मातुः रक्तं क्षीररूपेण परिणमते । गोरक्तं क्षीररूपेण परिणमते । द्वयममृततुल्यमिति शास्त्रम् । नो चेत् स्तन्यपानं रक्तपानमेव भवेदिति महान् प्रत्यवायः स्यात् । तत्राप्यसत्कार्यवाद एवेति चेत्, तत् क्षीरं कुत आगतम्? किमाकाशादिति वक्तव्यम् । ईश्वर एव सर्वत्र सर्वं करोतीति चेत्, करोत्वीश्वरः । उपादानं किम् ? किं वस्तु किं रूपं करोति? अतोऽसत्कार्यवाद इति संकेतमात्रात् नात्मरक्षणं भविष्यति । परिणामवादस्तु वैज्ञानिकः मनस्तृप्त्यर्थं तथाङ्गीकुर्म इति चेत्, अङ्गीक्रियतामित्युक्तमेव ॥ 

महद्रहस्यमत्रैव ह्यस्ति किञ्चिद्विचिन्त्यताम् । एतावतापि कालेन केनाप्यवहितं न हि ॥ कथमेवमभूत् नैव ज्ञातुं केनापि शक्यते । मायां पृच्छ, न चेत्कालरूपिणं तं स्वयं प्रभुम् । 

इदमत्र तत्त्वम् - परिणामस्थले एवैक्यप्रत्यभिज्ञा । विवर्तस्थले तु द्रव्यैक्यं विज्ञानमात्रगम्यम्, न प्रत्यक्षगम्यम् । ग्रामसारेण वर्धितानां सस्यवृक्षलतादीनां धान्यफलपुष्पादीनां तत्परिणामरूपत्वं को वा विश्वसेत् विज्ञानिनमृते? ' अग्नेरापः' इति वदति श्रुतिः । 'कारणगुणाः कार्ये संक्रामन्ति' इति न्यायः कुत्र गतः ? कुतो गतः ? अत्रैवास्ति सृष्टेः रहस्यं सर्वम् । एतदपरिशीलनादेव पण्डितानां कलहो नाद्यापि शान्तः । कुत एवमिति चेत्, मायां पृच्छ, अथवा तत्स्वामिनं भगवन्तं पृच्छ । तथा च कार्ये कारणप्रत्यभिज्ञायां परिणामः, अप्रत्यभिज्ञायां तु विवर्त इत्येव युक्तम् । अधिकं पश्चात् ॥ 

सुसूक्ष्मं सृष्टिविज्ञानं परिशीलयताम् ' आराममस्य पश्यति न तं पश्यति कश्चन' (बृ.6-3-14) इति सृष्टिकर्तुर्वैभवं वैशिष्टयं च सर्वं ज्ञायेत । अत्र 'अस्य' इत्यनेन पूर्वं तत्रैव ‘स हि कर्ता' इति प्रस्तुतः परमात्मा ग्राह्यः, न तु जीवः, अर्थविरोधात् । परमात्मनोऽघटितघटनासामर्थ्यस्यान्यत्किमपेक्षितं साक्ष्यम् 'अग्नेरापः' इत्येतदपेक्षया । अग्नेरपां परिणामरूपता कथं वा मानवबुद्ध्या प्रत्यभिज्ञातुं शक्यः ? अतस्सृष्टिविज्ञानं परिणामविशेषरूपविवर्तरूपमेव । इदमेव न विलक्षणत्वाद्यधिकरणानां सर्वेषामपि विषयः । अत एव जगदिदं ज्ञानिनां दृष्ट्या ब्रह्मस्वरूपम्, आरामरूपं च । इतरेषां तु विज्ञानदृष्ट्या ब्रह्मस्वरूपम्, अज्ञानिनां दृष्ट्या तु केवलजडस्वरूपम् ॥ 

पूर्वग्रहादिकं त्यक्त्वा चिन्त्यतां सत्यमीदृशम् । सत्यैकनिष्ठास्सन्तोऽत्र प्रमाणं स्युरमत्सराः ॥ वर्धयित्वा बहून् शब्दान् केशाकेशि विधाय च । लाभः को वाऽऽप्त इति च चिन्त्यतामात्मसाक्षिकम्॥ सर्वज्ञा अपि गुरवः सूचनान्मायिनो ध्रुवम् । नैव प्राचीकशन् ते हीत्येवं मन्यामहे वयम् ॥ कालेनैवोत्तरं देयम्, तदधीनाः किलेतरे । स चागतश्च कालोऽयम् अद्य दैवं वदत्यहो ॥ 

अतिरिक्तावयव्य्-अनङ्गीकारे तात्त्विकं लाघवमाह - अंशूत्कर्षेत्यादि ।  
**अंशु**शब्दः अंशपर्यायः । **अंशवः** = अवयवाः । तेषाम् उत्कर्षः, **क्षयादिश्च** = आधिक्यन्यूनत्वे । तयोः **क्षमम्** = योग्यम् ।  
**ततः** = अतिरिक्तावयव्य्-अभावाद् एव स्थूलम् **एकम्** = अवयविपदवाच्यंम्  
**राशिवत्** = धान्यराश्य्-आदाव् इव  
अंशूत्कर्षक्षयादिक्षममपि च भवति ।  


[[50]]

अतिरिक्तावयविवादे हि, अवयवितः एकंपरमाणुविश्लेषे, संश्लेषे वा पूर्वावयविनः नाशः, संघातोऽनेकभूतैरपि भवति यथा ह्येकभूतस्य भागैः, 

देहादिः पञ्चभूतात्मक इति निगमाद्युक्तिभिश्च प्रसिद्धम् । 

नूतनावयविनः उत्पत्तिश्च अङ्गीक्रियते । इदन्त्वत्यन्तानुभवविरुद्धम् । अतिरिक्तावयव्यनङ्गीकारे तु, एकस्य धान्यराशेः कतिपयधान्यानां विश्लेषे, संश्लेषे वा अवयविनाशोत्पत्यादेरभावात् न कोऽपि कल्पनादिकेशः ॥ 

एवमनङ्गीकारे महदनिष्टमाह - नो चेदित्यादिना । नो **चेत्** = एवं यदि नाङ्गीक्रियते, हठादतिरिक्तावयवी यदि साध्यते, तदा **अश्रान्तचण्डानिलजलधिधुनीदन्तिदावानलाद्यैः** = **अश्रान्ताः** = अविरताः **चण्डानिलः** =वात्यादिः । **जलधिः** = समद्रः । **धुन्यः** = नद्यः । **दन्तिनः** = दिग्गजाः, तैः पौराणिकप्रक्रियया भूमेरधः अष्टदिक्षु भूमिं वहन्तो वर्तमाना महागजाः भारपीडिताः स्वांसं यदा चालयन्ति, तदा भूमिरपि तेन चलनेन कंपते इति पौराणिकाः । अथवा, **दन्तिनः** = सामान्यगजाः । ते मत्ता भूमिं घट्टयन्ति । तेन कतिपयाणूनां विश्लेषोऽनिवार्यः । **दावानलः** = दावाग्निः । **आद्यैः** = एतदादिभिः अवयवविश्लेषहेतुभिः इयं **क्षोणी** = भूमिः **क्षुद्यमाना** = चूर्णीक्रियमाणा **चरमाम्** = प्रलयकालिकीम् **अण्ववस्थाम्** = अणुत्वावस्थांम् क्षणमपि न **जह्यात्** = न त्यजेत् आदिपदेन भूकम्पादिः गृह्यते ॥ 

। 

अयमाशयः – एकस्य परमाणोः विश्लेषेऽपि पूर्वावयविनो नाशः, अवयव्यन्तरोत्पत्तिश्च वैशेषिकैः अङ्गीक्रियते । एवञ्च, महावात्याः, समुद्रतरङ्गारभट्यः, नदीभूकम्पाद्याश्च परमाणुविश्लेषहेतवः सततं संभाव्यन्ते किल । एभिः भूमिरूपावयविनः पूर्व स्थितवतः नाशः अनिवार्यः । यावता च पुनरवयव्यारम्भः, तावतैव उक्तहेतुष्वन्यतमस्यानिवार्यतया पुनः पुनः अवयवानां विश्लेषेण अवयविनः नाश एव स्यात् । ततश्च भूम्याख्यावयविनः निष्पत्तिरेवासंभाविनी स्यात् । इदं चात्यन्तमनुभवादिविरुद्धम् । अतः अतिरिक्तावयव्यनङ्गीकार एव वरम् । वस्तुतस्तु - आरम्भवादिनां लोकायतपदवाच्यानां नैयायिकानां नायं शास्त्रस्य विषयः । ईश्वरानुमानादिकमपि न शुद्धनैयायिकानामिति अग्रे नायकसरे वक्ष्यते । अथापि दोषस्य समाधेयत्वाभिप्रायेण दूषणमुक्तम्, शिष्यबुद्धिवैशद्याय ॥ २२ ॥
</details>

<details><summary>वरदार्य-सर्वाङ्कषा-पाठान्तरम् - २२</summary>

अवयवातिसिकतावयविवादे बाधकान्युपन्यस्य, उभयोरनतिरेके साधकप्रमाणमाह - द्रव्यैक्य-मित्यादिना । परिमित्यन्तरे = परिमाणभेदे सत्यपि अन्याप्रतीतेः = अतिरिक्तपदार्थस्याप्रतीतेः प्रत्यभिज्ञा = 'तदेवेदम्‌' इति प्रत्यभिज्ञा द्रव्यैक्यम्‌ = उपादानोपादेयद्रव्ययोः अभेदम् प्रथयति = प्रकटयति । पत्रताटङ्कादौ आकुञ्चनप्रसारणादिना न्युनाधिकदेशव्याप्तिरूपपरिमाणभेददर्शनेऽपि 'तदेवेदम्‌' इति ऐक्यप्रत्यभिज्ञायाः सर्वसंमतत्वात्‌ उपादानोपादेययोः अत्यन्तं भेदो नास्त्येव । अवस्थाविशिष्टवेषेण एकमेव द्रव्यम्‌ 'उपादानम्‌', 'उपादेयम्‌' इति भिन्नतया व्यपदिश्यते । मृत्पिण्डः उपादानम्‌, घटः उपादेय इत्यत्र हि पिण्डत्वावस्थाविशिष्टा मृत्‌ उपादानम्‌, घटत्वावस्थाविशिष्टा मृत्‌ उपादेयेत्यर्थः । एतदपेक्षयातिरिक्तं किं वर्तते? अतः अवस्थाभेदमात्रम्‌, न तु द्रव्यभेदः ॥   
नन्वेवं यदि उपादानोपादेययोरैक्यमङ्गीक्रियते, तर्हि अशुद्धैर्ग्रामसारेः सस्यादेः पोषणात्‌, तत्र जातानां तण्डुलादीनां तादृशग्रामसारपरिणामभूतानां तदभित्नानां भक्षणात्‌ शिष्टानां प्रायश्चित्तीयता स्यात्‌ । अथ सांख्यवत्‌ सिद्धान्ते उपादानोपादेययोरत्यन्ताभेदानङ्गीकारात्‌ न दोष इतिचेत्‌; एवं तृप्यन्तं छान्दसं त्वां किं ब्रूमः? सांख्यवद्दोषो माअस्तु । अन्यादृशो दोषोऽस्तीति प्रायश्चित्तीयता कथं वार्यते? अतः सत्कार्यवादादसत्कार्यवाद एव धर्मशास्त्रानुगुण इति चेत्‌ न शब्दपरिवर्तनमात्रेण प्रत्यक्षतो दृश्यमानं ग्रामसारैः पोषणं वैज्ञानिकं कथमपगच्छेत्‌? परन्त्वत्रायमस्ति विशेषः - मृदः धटाद्यात्मना परिणामः प्रत्यक्षदृष्टः । 'मृदयं घटः' इति प्रत्यभिज्ञापि सर्वानुभवसिद्धा । सस्यादिपरिणामरस्थले नैतादृशः परिणामः । स्वपोषणाय दत्तं गोमयादिग्रामसारं स्वपादैः चूषन्तः, स्वस्वरूपानुगुणं तं ग्रामसारमद्भुतरीत्या परिवर्तयन्तः रूपरसगन्धान्‌ विचित्रान्‌ प्रदर्शयन्तः कीदृशमिन्द्रजालं सस्यादिषु वर्तमाना जीवाः कुर्वन्तीति स्मारं स्मारं मूकैर्भवितव्यं सर्वैः । ग्रामसारपरिणामभूतमेव विविधसस्यानां विविधपुष्पफलादिकमिति वैज्ञानिकोऽयं विषयः केन वानुन्मत्तेनापलपितुं शक्यः । परन्तु तत्र वैज्ञानिकोऽपि सत्यांशः न द्रव्यैक्यप्रत्यभिज्ञां लेशतोऽपि जनयतीत्याश्चर्यमेतत्‌ । परन्तु जानन्ति विज्ञानिनः । एवमेव ब्रह्मणः विविधविचित्रशक्तिपूर्णस्य परिणामरूपमपीदं जगत्‌, न तथा ज्ञायते, प्रत्यभिज्ञायते वा चर्मचक्षुष्कैः । ज्ञानविज्ञानसंपन्नास्तु 'सर्वं खल्विदं ब्रह्म' (छं .३-१४-१) इति जानन्तः प्रत्यभिजानन्तश्च नन्दन्ति । तादृशसर्वात्मकब्रह्मदर्शने देहस्मरणादिकं किं भवेत्‌? एतादृशं विलक्षणं परिणाममेव 'विवर्तम्‌' आतस्थुः श्रीशङ्कराचार्या इति समये स्थाप्यते । अतः सस्यफलादौ ऐक्यप्रत्यभिज्ञाया अभावात्‌ न प्रायश्चित्तादिप्रसद्धः ॥   
ननु प्रत्यभिज्ञाया अभावेऽपि वस्तुनोरैक्यात्‌ प्रत्यवायोऽपरिहार्य एव किलेति चेत्‌; मृदः घटरूपेण परिणामपेक्षया ग्रामसाराणां पुष्पफलादिरूपेण परिणामस्यात्यन्तविलक्षणत्वान्न दोषलेशः । तत्तत्सस्यादिषु वर्तमानो हि जीवः चैतन्यस्वरूपः शब्दस्पर्शरूपरसगन्धान्‌ अपूर्वतया परिवर्त्त्य सर्वं पवित्रीकृत्यैव परिणम- यति । अन्यथा हि रथ्याजलानां गङ्गायां मेलनेन गङ्गाया अपि पावनत्वं न स्यात्‌ । एतदपेक्षयापि ग्रामसाराणां परिणामोऽत्यन्तं विलक्षणोऽत्यन्तं विस्मयकारीति विवेकिनामत्याश्चर्यावहम्‌ । तावता परिणामो नास्तीत्यसत्कार्यवादस्तु विज्ञानविरुद्धः । मनस्समाधानार्थमुच्यते यदि, तर्हि समाधत्स्व कथञ्चित्‌ । अन्ततः - किं न स्मर्यते 'मन एव मनुष्याणां कारणं बन्धमोक्षयोः' इति । अत एतादृशविवर्तस्थले न कश्चन प्रत्यवायः । तावता वस्तुतत्त्वं कथमन्यथा भवेत्‌? भोजनकाले तु भगवद्व्यतिरिक्तस्मरणं निषिद्धमित्यपि स्मर्तव्यम्‌ । एवं सत्यपि भोजनसमये ग्रामसारस्मरणं कस्यचिद्दौर्भाग्यशालिनो यदि भवेत्‌, तदा भगवद्वैभवम्‌ एतादृशेन्द्रजालरूपं स्मृत्वा पापं क्षपितव्यम्‌, न शक्यं चेदुपोषितव्यम्‌ ॥   
ननु श्रुतौ 'यथा सोम्य' इत्यादिना मृत्कार्यदृष्टान्त एव प्रदर्शितः, न तु सस्यादिदृष्टान्त इति चेत्‌, अस्य वैज्ञानिकत्वेन सर्वैर्ज्ञातुमशक्यत्वात्मसिद्धो दृष्टान्तः प्रादर्शि । मृन्निर्मितं गजाश्वदेवतामूर्त्यादिकमेव वा दृष्टान्तीक्रियताम्‌ । मृदा निर्मितमपि गजादिकं पश्यन्तः, 'गजोऽयम् अत्यद्भुतो वर्तते' इत्येव वदन्ति । देवप्रतिमां पश्यन्तश्च दिव्यं देवं पश्यन्ति पुरतः, न तु मृदम्‌ । मृदं पश्यतां तत्र देवो न स्यात्‌ । देवं पश्यतां तत्र मृन्न स्यात्‌ । 'पृ॒थि॒व्या ओष॑धयः । ओष॑धी॒भ्योऽन्नम् ।' (तै.उप. ३.५.१४.१) इत्यादिश्रुत्या अन्नादिपरिणामा अपि पृथिव्या एव । किं बहुना! वेदान्तः अन्नपदं पृथिवीपर्यायं ब्रवीतीति 'ता अन्नमसुजन्त' इत्यादौ संप्रतिपन्नम्‌ ॥   
किं बहुना! भुक्तमन्नं रसरक्तमांसमेदोमज्जास्थिरूपेण क्रमेण परिणमत इति प्रसिद्धम्‌ । मातृश्शरीरे मातुःरक्तं क्षीररूपेण परिणमते । गोरक्तं क्षीररूपेण परिणमते । द्वयममृततुल्यमिति शास्त्रम्‌ । नो चेत्‌ स्तन्यपानं रक्तपानमेव भवेदिति महान्‌ प्रत्यवायःस्यात्‌ । तत्राप्यसत्कार्यवाद एवेति चेत्‌, तत्‌ क्षीरं कुत आगतम्‌? किमाकाशादिति वक्तव्यम्‌ । ईश्वर एव सर्वत्र सर्वं करोतीति चेत्‌, करोत्वीश्वरः । उपादानं किम्‌? किं वस्तु किं रूपं करोति? अतोऽसत्कार्यवाद इति संकेतमात्रात्‌ नात्मरक्षणं भविष्यति । परिणामवादस्तु वैज्ञानिकः मनस्तृप्त्यर्थं तथाङ्गीकुर्म इति चेत्‌, अङ्गीक्रियतामित्युक्तमेव ॥ `   
महद्रहस्यमत्रैव ह्यस्ति किञ्चिद्विचिन्त्यताम्‌ । एतावतापि कालेन केनाप्यवहितं न हि ॥   
कथमेवमभूत्‌ नैव ज्ञातुं केनापि शक्यते । मायां पृच्छ, न चेत्कालरूपिणं तं स्वयं प्रभुम्‌ ॥   
इदमत्र तत्त्वम्‌ - परिणामस्थले एवैक्यप्रत्यभिज्ञा । विवर्तस्थले तु द्रव्यैक्यं विज्ञानमात्रगम्यम्‌, न प्रत्यक्षगम्यम्‌ । ग्रामसारेण वर्धितानां सस्यवृक्षलतादीनां धान्यफलपुष्पादीनां तत्परिणामरूपत्वं को वा विश्वसेत्‌ विज्ञानिनमृते? 'अग्नेरापः' इति वदति श्रुतिः । 'कारणगुणाः कार्ये संक्रामन्ति' इति न्यायः कुत्र गतः? कुतो गतः? अत्रैवास्ति सृष्टेः रहस्यं सर्वम्‌ । एतदपरिशीलनादेव पण्डितानां कलहो नाद्यापि शान्तः । कुत एवमिति चेत्‌, मायां पृच्छ, अथवा तत्स्वामिनं भगवन्तं पृच्छ । तथा च कार्ये कारणप्रत्यभिज्ञायां परिणामः, अप्रत्यभिज्ञायां तु विवर्त इत्येव युक्तम्‌ । अधिकं पश्चात् ॥   
सुसूक्ष्मं सुष्टिविज्ञानं परिशीलयताम्‌ 'आराममस्य पश्यति न तं पश्यति कश्चन' (बृ.६-३-१४) इति सृष्टिकर्तुर्वैभवं वैशिष्ट्यं च सर्वं ज्ञायेत । अब्र 'अस्य' इत्यनेन पूर्वं तत्रैव 'स हि कर्ता' इति प्रस्तुतः परमात्मा ग्राह्यः, न तु जीवः, अर्थविरोधात्‌ । परमात्मनोऽघटितघटनासामर्थ्यस्यान्यत्किमपेक्षितं साक्ष्यम्‌ 'अग्नेरापः' इत्येतदपेक्षया । अग्नेरपां परिणामरूपता कथं वा मानवबुद्ध्या प्रत्यभिज्ञातुं शक्यः? अतस्सृष्टि- विज्ञानं परिणामविशेषरूपविवर्तरूपमेव । इदमेव न विलक्षणत्वाद्यधिकरणानां सर्वेषामपि विषयः । अत एव जगदिदं ज्ञानिनां दृष्ट्या ब्रह्मस्वरूपम्‌, आरामरूपं च । इतरेषां तु विज्ञानदृष्ट्या ब्रह्मस्वरूपम्‌, अज्ञानिनां दृष्ट्या तु केवलजडस्वरूपम्‌ ॥   
पूर्वग्रहादिकं त्यक्त्वा चिन्त्यतां सत्यमीदृशम्‌ । सत्यैकनिष्ठास्सन्तोऽत्र प्रमाणं स्युरमत्सराः ॥   
वर्धयित्वा बहून्‌ शब्दान्‌ केशाकेशि विधाय च । लाभः को वाऽऽप्त इति च चिन्त्यतामात्मसाक्षिकम्‌ ॥   
सर्वज्ञा अपि गुरवः सूचनान्मायिनो ध्रुवम्‌ । नैव प्राचीकशन्‌ ते हीत्येवं मन्यामहे वयम्‌ ॥   
कालेनैवोत्तरं देयम्‌, तदधीनाः किलेतरे । स चागतश्च कालोऽयम् अद्य दैवं वदत्यहो ॥   
अतिरिक्तावयव्यनङ्गीकारे तात्त्विकं लाघवमाह - अंशूत्कर्षत्यादि । अंशुशब्दः अंशपर्यायः । अंशवः = अवयवाः । तेषाम् उत्कर्षः, क्षयादिश्च = आधिक्यन्यूनत्वे । तयोः क्षमम्‌ = योग्यम्‌ । ततः = अति- रिक्तावयव्यभावादेव स्थूलम्‌ एकम्‌ = अवयविपदवाच्यं राशिवत्‌ = धान्यराश्यादाविव अंशूत्कर्षक्षयादिक्षममपि च भवति । अतिरिक्तावयविवादे हि, अवयवितः एकपरमाणुविश्लेषे, संश्लेषे वा पूर्वावयविनः नाशः, नूतनावयविनः उत्पत्तिश्च अङ्गीक्रियते । इदन्त्वत्यन्तानुभवविरुद्धम्‌ । अतिरिक्तावयव्यनङ्गीकारे तु, एकस्य धान्यराशेः कतिपयधान्यानां विश्लेषे, संश्लेषे वा अवयविनाशोत्पत्यादेरभावात्‌ न कोऽपि कल्पनादिक्लेशः ॥   
एवमनङ्गीकारे महदनिष्टमाह - मो चेदित्यादिना । नो चेत्‌ = एवं यदि नाङ्गीक्रियते, हठादतिरिक्ता- वयवी यदि साध्यते, तदा अश्रान्तचण्डानिलजलधिधुनीदन्तिदावानलाद्यैः = अश्रान्ताः = अविरताः चण्डानिलः = वात्यादिः । जलधिः = समुद्र: । धुन्यः = नद्यः । दन्तिनः = दिग्गजाः, तैः पौराणिकप्रक्रियया भूमेरधः अष्टदिक्षु भूमिं वहन्तो वर्तमाना महागजाः भारपीडिताः स्वासं यदा चालयन्ति, तदा भूमिरपि तेन चलनेन कंपते इति पौराणिकाः । अथवा, दन्तिनः = सामान्यगजाः । ते मत्ता भूमिं घट्टयन्ति । तेन कतिपयाणूनां विश्लेषोऽनिवार्यः । दावानलः = दावाग्निः । आद्यैः = एतदादिभिः अवयवविश्लेषहेतुभिः इयं क्षोणी = भूमि: क्षुद्यमाना = चूर्णीक्रियमाणा चरमाम्‌ = प्रलयकालिकीम्‌ अण्ववस्थाम्‌ = अणुत्वावस्थां क्षणमपि न जह्यात्‌ = न त्यजेत्‌ आदिपदेन भूकम्पादिः गृह्यते ॥   
अयमाशयः - एकस्य परमाणोः विश्लेषेऽपि पूर्वावयविनो नाशः, अवयव्यन्तरोत्पत्तिश्च वैशेषिकैः अङ्गीक्रियते । एवञ्च, महावात्याः, समद्रतरङ्गारभट्यः, नदीभूकम्पाद्याश्च परमाणुविश्लेषहेतवः सततं संभाव्यन्ते किल । एभिः भूमिरूपावयविनः पूर्वं स्थितवतः नाशः अनिवार्यः । यावता च पुनरवयव्यारम्भः, तावतैव उक्तहेतुष्वन्यतमस्यानिवार्यतया पुनः पुनः अवयवानां विश्लेषेण अवयविनः नाश एव स्यात्‌ । ततश्च भूम्याख्यावयविनः निष्पत्तिरेवासंभाविनी स्यात्‌ । इदं चात्यन्तमनुभवादिविरुद्धम्‌ । अतः अतिरिक्तावयव्यङ्गीकार एव वरम्‌ । वस्तुतस्तु - आरम्भवादिनां लोकायतपदवाच्यानां नैयायिकानां नायं शास्त्रस्य विषयः । ईश्वरानुमानादिकमपि न शुद्धनैयायिकानामिति अग्रे नायकसरे वक्ष्यते । अथापि दोषस्य समाधेयत्वाभिप्रायेण दूषणमुक्तम्‌, शिष्यबुद्धिवैशद्याय ॥ २२ ॥
</details>

<details><summary>वरदार्य-सुबोधिनी (कन्नड)</summary>

उपादानोपादेयगळिगॆ भेदवन्नु निराकरिसि  
ईग अवुगळिगॆ अभेदवन्नु समर्थिसुत्तारॆ.  

**परिमत्यन्तरे अन्याप्रतीतेः प्रत्यभिज्ञा प्रथयति**  
द्रव्यक्कॆ परिणामभेदविद्दरू बेरॆ वस्तुवॆम्ब प्रतीति बरदे अदे इदु' ऎन्दु बरुव प्रत्यभिज्ञॆयु अवयव अवयवि ऎरडू ऒन्दे ऎम्बुदन्नु विशदपडिसुत्तदॆ. 

बिच्चिद बट्टॆय् अम्म मडिसिट्ट मात्रक्कॆ  
'इदु बेरॆ ' ऎम्ब प्रतीति हेगॆ बरुवुदिल्लवो,  
हागॆये बॆळग्गॆ दारगळन्नु नोडिरुवनिगॆ,  
मध्याह्न अदु बट्टॆय रूपगॊण्ड मेलॆ  
'अदे दारगळु ई बट्टॆयागिवॆ' ऎम्ब अनुभवविरुवुदरिन्द अवयव मत्तु अवयवगळिगॆ,  
अवस्थाभेदवॆ हॊरतु वस्तु भेदविल्ल. 

**ततः स्थूलम् एकं राशिवत् अंशोत्कर्षक्षयादिक्षममपि च** 

आद्दरिन्दले स्थूलावस्थॆयन्नु हॊन्दिद मॊदलिद्द अदे वस्तुवे  
धान्य-राशियन्तॆ कॆलभागगळ हॆच्चळ अथवा कॊरतॆयन्नु तडॆदुकॊळ्ळुवुदागियू आगलु साध्यवागुत्तदॆ. 

ऒन्दु धान्य राशियल्लि स्वल्प तॆगॆदरू, स्वल्प कूडिसिदरू  
अदरिन्द अनुभवदल्लि हॆच्चु व्यत्यास बरुवुदिल्ल.  
अतिरिक्तवाद अवयवियन्नु ऒप्पिदरॆ  
घटादिगळल्लि कॆलवु अणुगळु कूडिदरू,  
कॆलवु अगलिदरू मॊदलिद्द अवयवि नशिसि  
बेरॆ अवयवि उत्पन्नवागिदॆ ऎन्दु हेळबेकागु इदॆ.  
इदु अत्यन्त अनुभवविरुद्ध. 

**नो चेत् अश्रान्त-चण्डानिल--जल-धि--धुनी-दन्ति-दावानलाद्यैः क्षोणीयं क्षुद्यमाना क्षणम् अपि चरमाम् अण्व्-अवस्थां न जह्यात्** 


-23- 



शरीर केवल पार्थिववल्ल, पाञ्चभौतिक 

29 

कॆल अणुगळ कूडिकॆ अथवा अगलिकॆमात्रदिन्दले हॊस वस्तुवे आगुत्तदॆऎन्दु हेळिदरॆ ऎडबिडदॆ बीसुवचण्डमारुत, समुद्र, नदिगळु, दिग्गजगळु, काडुगिच्चु मुन्तादवुगळिन्द ई भूगोळवु प्रति क्षणदल्लि घर्षणॆगॆ ऒळगागुत्तिरुवुदरिन्द कॊनॆयदाद परमाणुत्वावस्थॆ यन्नु ऒन्दु क्षणवू सह त्यजिसदु. जगत्तु परमाणुरूपवागिये उळियबेकागुत्तदॆ. 

ऒन्दु विशिष्ट अवयवियल्लि कॆलअणुगळ कूडिकॆ अथवा अगलिकॆयिन्द हिन्दिन अवयवि नशिसि बेरॆ अवयविये हुट्टुत्तदॆ ऎन्दु वादिसिदरॆ ई भूगोळदल्लि प्रतिक्षणदल्लि बिरुगाळि मुन्ताद यावुदादरॊन्दु कारण दिन्द कॆलअणुगळ विश्लेषवागुत्तिरुवुदरिन्द हिन्दिन अवयवि नाशवागि मुन्दिन अवयवि हुट्टुवुदक्कॆ अवकाशविल्लदिरुवुदरिन्द ई भूगोळद निष्पत्तियु आगलु साध्यवे इल्ल. आद्दरिन्द अवस्थाभेद मात्रवे हॊरतु अवयवगळिगिन्तलू अवयवि बेरॆयल्ल ॥ २२ ॥ 

</details>

<details><summary>सर्वार्थसिद्धिः</summary>

एवं तन्तुपटादीनां भेदे बाधकं तत्साधकानामन्यथासिद्धत्वं चोक्तम् । तथाऽप्यभेदे किं प्रमाणमिति वदन्तं प्रति स्थिरत्वे प्रमाणमेवात्र प्रमाणमित्याह - द्रव्यैक्यमिति ॥ परिमित्यन्तरे, सत्यपीति शेषः । इदं च भेदसाधकानामुपलक्षणम्, यथा प्रसारितस्याकुञ्चितस्य दीर्घत्वह्रस्वत्वे, यथा च घनीकृतस्य विरलीकृतस्य च तूलपिण्डस्याल्पत्वविपुलत्वे दृश्येते, एवं वृत्तचतुरश्रत्वादिविशेषे दृष्टेऽपि स्यात् । कुतः? अन्याप्रतीतेः, द्रव्यान्तरस्यादर्शनादित्यर्थः । अन्यथा सर्वत्र यत्किंचिदवस्थाभेदमात्रेऽपि द्रव्यभेदो दृश्यत इति धृष्टवादे का प्रत्युक्तिः? पद्मसंकोचविकासादिषु च द्रव्यान्तराभावो न्यायवार्तिकटीकायामुक्तः । किंचान्त्यावयवित्वं पटादीनामिष्यते । तैरनेकैरच्छिन्नावयवैरेकपटादिनिर्माणेऽवयव्यन्तरमुत्पद्यते न वा? पूर्वत्र तेषामन्त्यावयवित्वव्याघातः । उत्तरत्र तन्त्वादिभिरपि तथा स्यात्, अविशेषात् । अन्यस्तर्ह्यन्त्यावयवी भवत्विति चेन्न । सर्वत्रैवं कस्यचित्कार्यस्य सहकारिभेदैः संभवात् । सन्ति चास्मदाद्यशक्यस्रष्टारः केचित्, अन्तत ईश्वरश्च । किं च योऽसौ गोपुरादिरन्त्यावयवी तत्र यदि कश्चित्सुधाभिरवयवान्तरं संघटयेत् तदा तत्पूर्वं गोपुरं तिष्ठति नश्यति वा? पूर्वत्र कथमन्त्यः? उत्तरत्रानन्यथासिद्धोपलम्भविरोधः । नाशकारणाभावे नाशानुपपत्तिः । अपि च तूलपिण्डमध्यस्थमंशुं यदि कश्चित्सूच्याऽपकर्षेत्, तदा तस्य परिमाणह्रासो न दृश्यते ; न च तस्य नाशः । अथापि तत्र ते नाशः कल्प्यः, असमवायिविनाशात् समवायिविगमाच्च । संघातवादे त्ववयवोत्कर्षापकर्षवादमात्रान्न किंचिद् द्रव्यमुत्पद्यते, नश्यति वा ; केवलमाषादिराशिष्विवोपचयापचयमात्रमेव । अतो यथोपलम्भं संघातपक्ष एव साधीयानित्याह - अंशूत्कर्षेति । आदिशब्देनांशविदारणसन्धाने गृह्येते । यदि क्वाचित्कावयवभेदमात्रात्पूर्वद्रव्यनिवृत्तिरवयव्यन्तरोत्पत्तिः स्यात्, तत्रानिष्टमाह - नो चेदिति । अव्यवस्थितेषु प्रदेशभेदेषु तैस्तैर्भेदकैरणुद्वयविघटने द्व्यणुकविनाशादिक्रमेण महापृथिवीपर्यन्तनाशे सति अवस्थितसंयोगैरपि पुनस्तदारम्भावसरो न सेत्स्यति । तदेतत्समुद्रादिषु कैमुत्यसिद्धम् । यदप्येवं कल्प्यते - द्वाभ्यामेवाणुभ्यामाद्यं कार्यद्रव्यमारभ्यते, एकस्यानारम्भकत्वादसमवायिविरहात् । संयोगो हि न स्वेन ; स्वस्य बहुभिरारब्धत्वे महत्त्वप्रसङ्गेन प्रत्यक्षत्वापातात् । बह्वारब्धस्याप्यणुत्वेऽतिप्रसङ्गः; तत्परिमाणं चावयवसंख्याविशेषेणावयवमहत्त्वप्रचययोरसंभवात्, नित्यपरिमाणस्यानारम्भकत्वात्, स्वातिशयपरिमाणारम्भकत्वनियमेनाणुतरपरिमाणारम्भकत्वप्रसङ्गाच्च । सा च द्वित्वसंख्या सर्वज्ञापेक्षाबुद्धिजन्या तद्विनाशकाभावेऽपि कार्यत्वादनित्या । एवं त्रिभिरेव द्व्यणुकैस्त्रसरेण्वारम्भः, तावतैव महत्त्वलाभात्; द्वाभ्यामारम्भे त्ववयवप्रचयमहत्त्वरूपकारणान्तराभावेन महत्त्वानुत्पत्तावदृश्यत्वप्रसङ्गात् । स च त्रसरेणुः अप्रत्यक्षावयवकतद्रूपोऽपि स्वयं प्रत्यक्षः प्रत्यक्षरूपश्च । यद्वा अन्यरूपारोपेणालोच्यते; यथाऽऽहोदयनः - "दृश्यमेव ह्यालोकरूपमारोप्य पिञ्जरस्त्रसरोणोश्चालोच्यत" इति । उत्तरावयविनां त्वनियतसंख्यैरारम्भः । भावरूपस्य सर्वस्य समवाय्यसमवायिनिमित्तसापेक्षत्वेऽपि प्रध्वंसस्तु निमित्तमात्रजन्य इत्यादि । एतादृशं कल्पनाजातं न विद्यावृद्धा बहुमन्यन्ते । तथा च सूत्रं - "अपरिग्रहाच्चात्यनतमनपेक्षेति ॥२२॥ इत्यवयविवादभङ्गः ॥
</details>

<details><summary>नरसिंह-देवः आनन्ददायिनी - २२</summary>

उत्तरश्लोकेनाप्यवयविखण्डनं क्रियते इति पौनरुक्त्यं(परिहरन्) पूर्वशेषत्वात्(संगत्यन्तरंन्ना)नास्तीत्यभिप्रायेंणाह - तन्तुपटादीनामिति । स्थिरत्वे प्रमाणमेवेति - बाधकाभावे प्रत्यभिज्ञायाः जातिविषयत्वादिना अन्यथासिद्धिवर्णनमयुक्तम् अन्यथा कस्यापि वस्तुनः स्थैर्यं न सिद्ध्येदिति भावः । भेदसाधकानामिति - नामसंख्यादीनामित्यर्थः । यथा च घनीकृतस्येति - यद्यपि द्रव्यान्तरोत्पत्तिस्तूलपिण्डादौ प्रचयस्य परिमाणहेतुत्वं वदताऽङ्गीकृता; तथाऽपि पद्मसंकोचविकासादिस्थले न्यायवार्तिकादाव-नारम्भस्योक्तत्वा(त्तुल्यत्वा)न्नात्राऽप्यवयव्यारम्भ इति सिद्धवत्कृत्योक्तिः । नन्ववयव्यन्तरसाधकबलात् प्रत्यभिज्ञा जातिविषया भवतु इत्याशङ्क्य; किं द्रव्यान्तरमुपलब्ध्या वदसि उत लिङ्गात्? इति विकल्प्य आद्यं दूषयति - अदर्शनादिति । नन्ववस्थाभेदस्थले घटपटादौ भिन्नद्रव्यप्रतीतिनियमादत्राप्युपलम्भोऽस्त्येव; तन्तुपटावस्थाभदोत् इत्यत्राह - अन्यथेति । तथाच अवस्थाभेदस्थले भिन्नद्रव्यप्रतीतिनियमो नास्तीत्यर्थः । ननु - चेष्टापत्तिरिति चेत्तत्राह - पद्मसंकोचेति । तत्र द्रव्यान्तराभावात्तत्प्रतीतिर्दूरे इति तत्र व्यभिचार इति भावः । द्वितीयं दूषयति - किञ्चेति । तत्र लिङ्गं सामग्र्येव उतान्यत्? नान्त्यः; तथाविधस्यानुपलम्भात् । न प्रथमः; अवयवसंयोगो हि सामग्री; तस्याः पद्मादिस्थले व्यभि-चारादलिङ्गत्वमिति दूषणे सत्येव दूषणान्तरमाह - अन्त्यावयवित्वं घटादीनामिष्यते इति । उत्तरत्रेति - तन्त्रादिस्थलेऽपि द्रव्यान्तरारम्भकाभावात् द्रव्यान्तरं न स्यादित्यर्थः । ननु अन्त्यावयविस्वीकारो मत्सिद्धान्ते; न तु पटादिरेवान्त्यावयवीति निर्बन्ध इत्याह - अन्यस्तर्हीति सर्वत्रैवमिति - सर्वत्राप्यवयव्यन्तरोत्पत्तौ न किञ्चिदप्यन्त्यावयवि सिध्येदित्यर्थः । ननु कार्यस्य कर्तृसापेक्षत्वाद्यदवयव्यन्तमादायास्मदादीनां द्रव्यान्तरसृष्टिसामर्थ्यं नास्ति तत्रैवान्त्यावयवि; तत्र द्रव्यान्तरोत्पत्त्यभावात् इत्यत आह - सन्ति चेति । ननु गोपुरादिभिः पटादिभिर्बृहत्पटादिव-द्द्रव्यान्तरारम्भसंमवात् अन्त्यावयवि गोपुरादिकं भवतु! इत्यत्राह - किंच योऽसौ गोपुरादिरिति । केचित्तु - 'त्वदभिमतद्रव्या(न्तरा)रम्भकस्य व्यभिचारस्थलान्तरमप्याह - किंचेति' इत्याहुः । पूर्वत्रेति - सप्रतिघत्वविरोधेन पूर्वगोपुरावयवानामनारम्भकतया तस्यैवोत्तरगोपुरारम्भकत्वेन तत्समवायित्वादिति भावः । ननु दीपप्रभान्यायेन उपलम्भविरोधो नेत्याह - नाशकारणेति । तदा तस्येति - अवयविवादिमते द्रव्यनाशेन पूर्वपरिमाणनाशात् पुनरारब्धद्रव्यस्य तन्न्यूनावयवप्रशिथिलसंयोगकत्वेन न्यूनपरिमाणनियमात् तद्दर्शनप्रसङ्गः । अथाऽपीति - पूर्वपरिमाणोपलम्भेऽपि आश्रयनाशकल्पनं साहसमिति भावः । ननु तत्र नाशो मास्त्वित्यत्राह - असमवायीति । त्वदुक्तनाशसामग्री - सत्त्वान्नाशकल्पनायास्तवावश्यकत्वादिति भावः । संघातवादे न दोष इत्याह - संघातवादे इति । उपचयापचयौ - अवयवाधिक्यन्यूनते । अंशुविदारणं - अवयवविच्छेदः । संधानं - योजनम् । तथाच मूलस्यायमर्थः - भवतामवयविस्थाने स्थूलसंघातमेकम् । राशिवत् - राशिन्यायेन । अंशूत्कर्षात् क्षयः - अपचयः । आदिशब्दादुपचयः । तत्क्षमं - तद्योग्यमिति संघातपक्षे न दोष इति । अतिरिक्तावयविवादिनोऽप्यतिरिक्तावयव्यारम्भकां(म्भावता)शाभावात् अणुत्वावस्थाया अपरित्यागात् तद्व्यतिरिक्तद्व्यणुकाद्यभावात् द्रव्यमात्रं प्रत्यक्षं न स्यात् इति गौतमोक्तदूषणप्रसङ्गात् अकामेनापि सिद्धान्त्युक्तरीत्या संघातपक्ष एवाश्रयणीय इत्यनिष्टप्रसञ्जनव्याजेनाह - यदीति । न सेत्स्यतीति - द्रव्यान्तरोत्पादकानामपि विनाशसामग्रनियतत्वेन तदुत्पादनसमये समवायिनाशस्यैवोत्पत्तेरित्यर्थः । मूलस्यायमर्थः -नोचेत् - संघात एवेत्यनङ्गीकारे । अनवरतचण्डवाय्वादिभिः अवयवशोऽभिघातेन विभज्यमाना क्षणकालमप्यण्ववस्थां न परित्यजेत् - सर्वदा अणुसंघातरूपैव स्यादिति ।  
खननादिरादिशब्दार्थः । ननु पृथिव्यवयव्यभावेऽपि जलावयव्यस्तु ! इत्यत्राह - तदेतत् समुद्रादिष्विति 'कार्यं नैवारभेरन्' इत्यादिपद्यत्रयेण दूषणं तन्मते क्वचिदर्थे दूषणोक्तिः वेदान्तविरुद्धार्थेषु सर्वत्र दूषणस्योपलक्षणमित्याह - यदपीति । आद्यं कार्यं द्व्यणुकमित्यर्थः । एकस्येति - परमाणोरिति शेषः । संयोगो हीति - स्वस्य स्वेन नेत्यर्थः बहुभिरिति - कारणबहु-त्वस्य महत्त्वप्रयोजकत्वादिति भावः । अतिप्रसङ्ग इति - त्र्यणुकमप्यणुस्यात्; तथाच महदेव न स्यादित्यर्थः । तत्परिमाणं चेति - द्व्यणुकपरिमाणमित्यर्थः । (संख्याविशेषेण)आरभ्यते इति शेषः । अवयवमहत्त्वं - कार्यगत (परमाणुपरिमाणातिरिक्ते) परिमाणं । परिशेषात् संख्याविशेषो द्वित्वसंख्येत्याह - सा चेति । कार्यत्वादिति - भावकार्यत्वादित्यर्थः । अप्रत्यक्षेति -अप्रत्यक्षत्वमवयवतद्रूपयोर्विशेषणम् । प्रत्यक्षरूपारब्धरूपस्यैव प्रत्यक्षत्वात् त्रसरेणुरूपमप्रत्यक्षमिति पक्षमवलम्ब्याह - यद्वेति । आलोच्यते इति -पीतश्शङ्ख इतिवत् चक्षुषा गृह्य(दृश्य)ते इत्यर्थः । पिञ्जरः - पीतरूपः । विद्यावृद्धाः - पाराशर्यादयः । पाराशर्यवचनमुदाहरति - अपरिग्रहादिति । महद्भिः सांख्यपक्षः क्वचित्त्यक्तोऽपि प्रायेण परिगृह्यते काणादपक्षस्त्वत्यन्तं त्यज्यते इत्यर्थः । यद्यपि 'म्रभ्रैर्यानां त्रयेण त्रिमुनियतियुता स्रग्धरा कीर्तितेयम्' - इति लक्षणात् प्रथयति परिमि'इत्यत्र यतिभङ्गः; तथाऽपि -  
स्वरसन्ध्याप्तसौन्दर्ये यतिभङ्गो न दोषभाक् ।  
डति वृत्तरत्नाकरव्यख्यानोक्तेरदोष इति ध्येयम् । एवमुत्तरत्राऽपि समाधेयम् ॥ २२ ॥
</details>

<details><summary>उत्तमूरु-वीरराघवः अलभ्यलाभः - २२</summary>

मेदसाधनायोग उक्तः । तत एव लाघवादभेदः सिद्धः; अभेदसाधकमप्युच्यत उपरीत्याह एवमिति । भेदे बाघकं गुरुत्वाद्याधिवयाभावः – वृत्त्यनुपपत्ति - विभिन्नसामग्रीनानोत्पत्तिविनाशकल्पनादि । पटकारणतुरीवेमकुविन्दादीनां खण्डपटोत्पत्तौ कारणत्वाभावाद्धि सामग्रीभेदः कल्प्यः । साधकानामिति । नामसंख्याव्यवहृतिधिषणादीनामित्यर्थः । स्थिरत्वे प्रमाणमेवेति । यदि प्रत्यभिज्ञाया अप्रामाण्यं स्यात्, तर्हि, 'क्षणभेदेऽपि न घटभेदः, सोऽयं घट इति प्रत्यभिज्ञानात्' इति बौद्धं प्रति दूषणं नोद्भाव्येत । तद्वत् तन्तव एव पटः, मृत्तिकेत्येव सत्यमिति प्रत्यभिज्ञानमपीत्यर्थः । उपलक्षणमिति । नामसंख्यपरिमाणादिभेदे दृष्टेऽपि प्रत्यभिज्ञा द्रव्यैक्यं साधयेत् । यदि अभेददर्शनयत् भेददर्शनमपि स्यात् विवादः स्यात्; तन्नेत्याह अन्याप्रतीतेरिति । घनीकृतस्येति । अत्र आ.दा. ''यद्यपि द्रव्यान्तरोत्पत्तिः तूलपिण्डादौ प्रचयस्य परिमाणहेतुत्वं वदताऽङ्गीकृता, अथापि पद्मसंकोचविकासादिस्थले न्यायवार्तिकादावनारम्भस्योक्तत्वात् तुल्यत्वान्नात्राप्यवयव्यारम्भ इति सिद्धवत्कृत्योक्तिः'' इति । अयमाशयः - प्रचिततूलपिण्डद्वयारब्धे द्रव्ये परिमाणं प्रति महत्त्वं प्रचयश्च कारणमित्युक्तं तैः । एकतूलपिण्डस्य प्रचयेऽपि द्रव्यान्तरं तावता न सिद्ध्यति । सर्वांशविरलीकरणे तदिष्टावपि यस्तूलपिण्डः एकभागे घनीकृतः भागान्तरे परं प्रचितः, तत्र पद्मन्यायेन द्रव्यभेदाभाव एवेति । अत एकत्र विशेषणद्वयसमुच्चयार्थ इह चकारः । एवमित्यस्य दृष्टेऽपीत्यत्रान्वयः । वृत्तचतुरश्रेति । वृत्तत्वं तन्तुसंघे, चतुरश्रत्वं पटे । भिन्नपरिमाणकं सर्वं विभिन्नमिति धृष्टवादे प्राच्यग्रन्थविरोधादपसिद्धान्त इत्याह पद्मेति । ननु पद्मस्य मुकुलावस्थायां प्रबोधावस्था- याञ्चावयवतारतम्याभावादेकद्रव्यत्वमिष्यते । अग्रभागमात्रेऽन्यथाभावाच्च । अतः पद्ममुभयदशायामप्यन्त्यावयवि । अत्र तु एक तन्त्वपेक्षया पटे अवयवाधिक्यं स्फुटम् । तन्तुसंघग्रहणेऽपि तत्र पटवत् अवयविप्रतीत्यभावात् अंश्वपेक्षावयवित्वेऽपि तन्त्वपेक्षयाऽवयवित्वस्याभावात् पटे च तत्सत्त्वात् अन्त्यावयवित्वतदभावरूपवैषम्यमस्तीति चेन्न; तन्निरूपितावयवित्वाश्रयस्य तदतिरिक्तद्रव्यत्वमिति नियमाभावात् । सेनावनपरिषदादौ तत्तदंगव्यक्तिनिरूपितावयवित्वेऽपि द्रव्यान्तरत्वाभावात् । इदमेव प्रसक्तमन्त्यावयवित्वं खण्डयन् श्लोकद्वितीयपादमवतारयति किञ्चेत्यादिना । श्लोके उत्कर्षपदेन अपनयनरुपार्थग्रहणे पादोऽयं परिमाणन्यूनतायां द्रव्यैक्यपरः स्यात् । तदा वृत्तौ अपि चेत्यादि तदवतरणं भवेत् । यदि ‘अवयवोत्कर्षाकर्षवादमात्रात् इत्यादिवाक्य इव उत्कर्षः आधिक्यम्, तदा किञ्चेत्यारभ्यैव तदवतरणम् । श्लोके क्षयशब्दश्चापकर्षपरः । तन्तौ अश्वाधिवयात् क्षीणभावात् दारितसंधानाच्च परिमाणभेदः सहजः । अन्त्यावयवित्वं नाम अवयव्यन्तरानारम्भकत्वे सति अवयवित्वम्; द्रव्यान्तरासमवायित्वे सति समवेतद्रव्यत्वं वा । उत्तरत्रेति । प्रथमपटे अन्त्यावयवित्वस्थापनाय पटान्तरानुत्पत्तेरिष्टौ तदा परिमाणाधिक्यादिकं पटसंघातमादायैव निर्वाह्यम् । तद्वत् सर्वत्र तन्तुसंघातेनैव निर्वाहात् प्रथमपटस्यापि समवेतद्रव्यत्वरूपावयवित्वमेव नास्ति; कुतोऽन्त्यावयवित्वमिति भावः । अन्यस्तर्हीति । महापटगोपुरादिरित्यर्थः । ननु गोपुरं स्वस्थितिकाले अन्त्यावयव्येव स्थितम् । सुधाद्यधिकमेलने तन्नष्टमेवेत्यत्राह उत्तरत्रेति । असमवायिनाशात् - समवायिकारणरूपावयवसंयोगनाशात् । केचित् असमवायिकारणं विना कार्यं क्षणमपि न तिष्ठतीति वदन्ति, तन्मते असमवायिकारणस्य संयोगस्य नाशको गुणो विभाग एव द्रव्यनाशकोऽपि वक्तव्यः । सिद्धान्तानुकूलश्चेदम् - अवयवसंयोगरूपावस्थातिरिक्तपटादिद्रव्याभावात् अवयवविभागात् पटनाश इत्येव वक्तव्यत्वादित्याशयेन समवायिविगमाच्चेत्युक्तम् ।  
अश्विति । तन्तुत्वावस्थाप्राक्तनी अवस्था अंशुत्वम् । अंशुरूपांशस्योत्कर्षः – समुदायात् पृथक्करणम् । क्षयः - कस्यचित् स्वस्थान एव तन्तूत्पादनानर्हतया लोपः । यद्वा प्रागुक्तरीत्या उत्कर्णः आधिक्यम्; क्षयः अपकर्षः । तन्तुस्थौल्यापादकः अंशूत्कर्षः तत्कार्श्यहेतुरपकर्षः तन्तुनिर्माणारम्भेछेदो विदारणम्, तत्प्रतिसंधानं ततः । एकमेव स्थूलं तूलं ततः द्रव्यान्तराप्रतीतेः राशिवत् उक्तोत्कर्षादिसर्वदशार्हं परिमाणतारतम्यभाक् भवतीत्यर्थः । अश्रान्तेति विशेषणम् अण्ववस्थासार्वदिकत्वोपपादकम् । मन्दानिलस्यप्यणुविश्लेषकत्वं जातु भाति, चण्डे तत् सुनिश्चितमित्याशयेन चण्डोक्तिः । अणुद्वयविघटने द्रव्यवति द्रव्यान्तरानुत्पत्त्या अवयविपरम्परानाशक्रमेण महापृथिवीनाशानन्तरमेव अवशिष्टावयवाधीनावयव्युत्पत्तेर्वक्तव्यतया तदारम्भप्राक्क्षणे भागान्तरे अणुद्वयविघटने उपर्युपरि तथैव बहुत्र क्षोदप्रसक्तौ अवयव्यारम्भानवकाशात् अणुसंघातस्थितिरेव । न च तथा विच्छेद नियमो नेति शंक्यम् । महापृथिव्यामनिल– जलधि-गिरिप्रवाह-दावानल-गज-कृषीवलादि-कृतखननाद्यनेक प्रसक्तिमत्यामणुविच्छेदासंभवस्यैव दुर्वचत्वात् । क्षुद्यमाना – अतीवविदार्यमाणावयवतयैव विद्यमाना । एवमधिककालमण्ववस्थर्येव स्थितौ तदवसरे एकत्वमहत्त्वादेः संघातमादायैव समर्थनीयतया सर्वदैव एवमेवोपपत्तौ किमवयविकल्पनयेति भावः ।  
एवं स्थूलावयविकल्पनानुपपत्तिमुपवर्ण्य महद्दीर्घवद्वेति दृष्टान्तयोपादानेन सूत्रकारपरिहसितमप्यंशमुत्तरार्धविवक्षितत्वेन घटयति यदपीति । तथाच क्षोण्याः । क्षोदवशादण्ववस्थाया अङ्गीकारे पुनः क्षोणीभावो न भवन्मते इत्यत्रैतदनुपपत्तिरपि कारणमिति भावः । द्वाभ्यामिति एकमात्रस्य व्यादीनाञ्च व्यवच्छेदः । तदुपपाद्यते उपरि । तत्परिमाणं चेति । अवयविपरिमाणं प्रति क्वचिदवयवसंख्याकारणम्, क्वचित् परिमाणम्, क्वचित् प्रचयाख्यः संयोगः। अनेकावयवपरिमाणतोऽवयविपरिमाणोत्पत्तिः प्रत्यक्षसिद्धा । अत एव परिमाणस्य स्वसमानजातीय स्वोत्कृष्टपरिमाणजनकत्वमभ्युपेत्यम्, महत्तो महत्तरोत्पत्तिदर्शनात् । परमाणुपरिमाणं चेत् द्वणुकपरिमाणे कारणम् अणुतोऽणुतरोत्पत्तिः स्यात् स्वोत्कृष्टजननावश्यम्भावात् । तदा परमाणोः परमाणुत्वमेवापेयात् । अतस्तत्र परमाणुद्वयगतद्वित्वसंख्यैव कारणम् । एवं त्र्यणुकपरिमाणं प्रति द्व्यणुपरिमाणं न कारणम्, सजातीयपरिमाण जनकत्वस्यैव कॢप्ततया तदुत्पत्त्ययोगात् । अतस्तत्र द्व्यणुकत्रयगतत्रित्वसंख्या कारणम् । द्वित्वादिसंख्याश्चापेक्षाबुद्धिं विना न भवन्ति । सर्गारम्भे, अयमेकः अयमेक इत्येवं को नु पश्येत् । एव जगत्सर्गहेतुद्व्यणुकत्र्यणुकगतपरिमाणविशेष कारणापेक्षाबुद्धि बलादीश्वरसिद्धिरिति सूक्ष्मक्षिका तार्किकाणाम् । प्रचयाख्यसंयोगात् परिमाणोत्पादश्च शिथिलविरलसंयोगाधीनतूलपिण्डस्थले द्रष्टव्यः । अस्य प्रचयस्य, अवयवमहत्त्वस्य परमाणुद्व्यणुकविषये दुर्वचत्वात् संख्यैव परिमाणकारणमिति । ननु द्वित्वादिसंख्याया अपेक्षाबुद्धिनाशे नाश इष्टः । ईश्वरज्ञानरूपापेक्षाबुद्धेर्नित्यतया तद्द्वित्वादीनां नाशो न स्यात् । जातस्य च नाशावश्यम्भावात् तस्य जन्मापि दुर्वचमित्यत्राह कार्यत्वादनित्येति । अन्तत ईश्वरसंकल्परूपनाशकदारिद्यं नास्तीति भावः ।  
ननु प्रत्यक्षाप्रत्यक्षोभयाधीनसंयोगादेरप्यप्रत्यक्षत्वं प्रागुक्तम्, कथमप्रत्यक्षद्वयजन्यस्य त्रसरेणोः प्रत्यक्षत्वमित्यत्राह स चेति । संयोगसंबन्धग्राहिप्रत्यक्षस्य संयोगिद्वयविषयकत्वस्यावश्यकत्वात् तदयोगात् तदग्रहणेऽपि, अवयविग्रहणे तादृशानुपपत्तिर्नेति भावः । कथमाकृतिग्रहणमन्तरा व्यक्तिग्रहणमिति चेत् - न । जातिग्रहणे ह्याकृतिग्रहापेक्षा; न व्यक्तिग्रहे इति । जालसूर्य मरीचिस्थतया त्रसरेणोस्तद्रूपं मरीचिरूपाभिभूतमित्याशयेनोक्तं पक्षान्तरमाह यद्वाऽन्यरूपेति । भावरूपस्य सर्वस्येति । कार्यस्येत्यर्थसिद्धम् । अनेन तन्तुरूपं पटरूपस्येति, 'कारणगुणपूर्वकः कार्यगुणो दृष्टः' इति काणादकल्पनाऽपि संगृहीता । निमित्तमात्रेति । भावकार्यस्य सर्वस्य द्रव्यगुणकर्मान्तर्गततया समवायसंबन्धार्हत्वात् तत् यत्रोत्पद्यते तत् समवायिकारणम्, समवायिकारणे प्रत्यासन्नं सत् कारणम् असमवायिकारणम्, तदुभयविलक्षणं सर्वं निमित्तकारणमिति विभागः सुवचः । ध्वंसस्य चाभावत्वात् समवायानर्हत्वात् तदाधारस्य च तत्समवायित्वायोगात् तत्समवायिप्रत्यासन्नत्वस्यापि क्वचित् दुर्वचत्वात् ध्वंसविषयेऽपेक्षितस्य सर्वस्य कारणस्य निमित्तत्वेनैव व्यवहार इति तार्किकसरणिः । अस्मन्मते कारणकार्यैक्यात् कारणगुणातिरिक्तकार्यगुणाभावात्, ध्वंसस्य च अवस्थारूपतया भावगदार्थत्वेन तदिष्टवैलक्षण्याभावाच्च सर्वं कल्पनामात्रम् । अदृष्टवशात् वाय्वादिवशाद्वा चलनस्य बहुत्र संभवात् द्वाभ्यामेवाणुभ्यां प्रथमावयवीति तार्किकशासनमकिञ्चित्करम् । अणुबहुत्वे, कार्ये महत्त्वं स्यादिति चेत्, द्वित्वे लोके महत्त्वोत्पत्तिदर्शनात् तदापि स्यात् । अस्तु महत्त्वम्; किं ततः? प्रत्यक्षत्वापत्तिरिति चेत् - तदपीष्यताम् । महत्तरत्वं प्रत्यक्ष्यकारणमिति वा स्वीक्रियताम् । एवञ्च द्व्यणुकगतत्रित्वसंख्या त्रयशुकमहत्त्वे कारणमिति कल्पनापि त्यक्ष्यते; द्व्यणुकमहत्त्वादेव तत्संभवात् । प्रत्यक्षे महत्त्वं कारणमिति च व्यर्थम् । परिमाणानां स्वसमानजातीयस्वोत्कृष्टपरिमाजनकत्वमिति नियमोऽप्यनपेक्षितः । एकद्रव्यापेक्षयाऽनेकद्रव्यघटितस्याधिकदेशव्यापित्वं भवतीत्येक एव नियमः । अणुजन्यं द्व्यणुकमधिकदेशसंबन्ध्येव भवेत् । अतः संख्याया न कारणत्वम् । संख्याद्वित्वादिरपि अपेक्षाबुद्धिजन्या न भवति । अनेकद्वित्वाद्युत्पत्तिकल्पने गौरवात्, स्वतस्सिद्धस्य द्वित्वादेस्तत्तदपेक्षाबुद्धिर्व्यञ्जिकैव । एवञ्चापेक्षाबुद्धिबलेनेश्वरसाधनप्रयासः अनुमानदरिद्रसमादृतः कुशकाशावलम्बमात्रम् । एवं द्वाभ्यां द्व्यणुकाभ्यां चतुरादिभिर्वा नावयवि जन्यत इति नियमोऽपि निर्मूलः । तदेवं परभाणुद्व्यणुकरूपावयवानाम् अवयवातिरिक्तावयविद्रव्याणां अवयवगुणकार्यावयविगुणानां अवयवनिष्ठकर्मातिरिक्तावयविकर्मणां नित्यजातिरूपसामान्यानां विशेषाणां भावातिरिक्तानामभावानाञ्च सर्वेषामभाव एवेति सप्तपदार्थीज्ञानमतत्त्वज्ञानमेवेति दूषणं हृदि निधायाऽऽह एतादृशं कल्पनाजातमिति ॥ २२ ॥
</details>

<details><summary>वाधूल-श्रीनिवासः गूढार्थ-विवृतिः - २२</summary>

यत्किञ्चिदवस्थाभेदमात्रेऽपि द्रव्यभेद इष्ट एवेति प्रत्युक्तिरित्यत्राह - पद्यसंकोचेति । परिमाणान्तरे सत्यपि द्रव्यैक्ये उदाहरणान्तरमाह - किञ्चान्त्यावयवित्वमित्यादिना । कल्पनान्तरवत् द्रव्यान्तरोत्पत्तिकल्पनं प्रामाणिकानामनादरणीयमिति ज्ञापनार्थं कल्पनान्तराणां प्रामाणिकानादरणीयत्वमाह - यदप्येवमित्यादिना ॥ २२ ॥
</details>

<details><summary>सौम्य-वरद-रामानुज-गूढार्थ-प्रकाशः - २२</summary>

द्रव्यैक्यमिति । पूर्वं पिण्डावस्थमृदेव इदानीं घटः, तन्तव एवेदानीं पट इति प्रत्यभिज्ञा उपादानोपादेयद्रव्यैक्ये प्रमाणमित्यर्थः । परिमित्यन्तरे इत्यस्य प्रत्यभिज्ञा इत्यनेनान्वयः; नेतरेण, विशेषणवैयर्थ्यापत्तेरित्यभिप्रेत्याह सत्यपीति शेष इति । जायमानेत्यध्याहार्यम् । ननु एकस्मिन् परिमाणद्वयस्य विरद्धत्वात् कथं द्रव्यैक्त्यमित्यत्राह यथेति । अवस्थाभेदेन धर्मद्वयस्याप्यविरोध इति भावः । दृष्टेऽपीति । तन्तुपटयोरिति शेषः । स्यादिति द्रव्यैक्यमिति शेषः । अविशेषादिति । दुःस्थत्वादेव प्रत्यभिज्ञा - परिमित्यन्तरयोः साम्यात् । अवयविनि अवयवैकदेशागमापायाभ्यां द्रव्यान्तरोत्पत्ति - पूर्वद्रव्यनाशौ कल्प्यौ । एवं प्रतिक्षणं भिन्नयोः अवयवावयविनोः जायमाना प्रत्यभिज्ञा दीपज्वालाप्रत्यभिज्ञावत् प्रमाणं न स्यादित्याशङ्क्य अंशूत्कर्षेत्यादि अवतारयति अपिचेति ।  
ननु क्षोणी चण्डानिलादिना क्षुभ्यमाणा चेत्, कथमण्ववस्थां न जह्यात्? यत्र भेदस्संयोगः, तत्रैव पूर्वद्रव्यनाशद्रव्यान्तरोत्पत्ती । तथाच क्षोणीनाशः क्षोण्यन्तरोत्पत्तिश्च स्याताम्, नाण्ववस्थाप्राप्तिरित्यत्राह अव्यवस्थितेष्वित्यादिना । चण्डानिलादिभेदकस्य यत्र कुत्रापि प्रदेशे संयोगेऽपि अणुद्वयविघटनमवश्यभावीति द्योतनार्थम् अव्यवस्थितेषु इत्युक्तम् । अव्यवस्थितेषु प्रदेशभेदेषु - यत्र क्वापि प्रदेशेष्वित्यर्थः । अव्यवस्थितसंयोगैरपीति । पूर्वस्थितावयवानां अवयवान्तरस्य वा संयोगैरित्यर्थः । समुद्रादिष्विति । शिथिलावयवसंयोगत्वादिति भावः । यदपीत्यादि । अत्रेदमस्वरसबीजम् (?) । एकस्यानारम्भकत्वादिति । एकस्याप्यारम्भकत्वे न दोषः; एकैकस्यापि दारुशिलादेः प्रतिमाद्यारम्भकत्वदर्शनात् तत्र दार्वाद्यवयवविभागस्य वास्यादिसंयोगस्य वा असमवायिकारणस्य सत्त्वादेकस्याप्यारम्भकत्वमिति चेन्न - परमाणावपि अदृष्टवशादात्मसंयोगविभागादेः सत्त्वात् एकस्याप्यारम्भकत्वमस्त्विति भावः । असमवायिकारणविरहादिति । असमवायिकारणकल्पनं च [न?] अप्रामाणिकसमवायादौ प्रमाणाभावादिति भावः । बहुभिरारब्धत्व इति । त्र्यणुकस्यैव भुवि परमाण्वारब्धत्वं महत्त्वं प्रत्यक्षत्वं चास्तु, किं द्व्यणुककल्पनयेति भावः । बह्वारब्धस्येति । द्व्यारब्धस्यापि अणुत्वेऽतिप्रसङ्गः समानः ।....... नन्वत्र द्व्यारब्धस्य बह्वारब्धस्य वा महत्त्वमस्तु, महदारब्धत्वाभावात् अणुद्वयारब्धस्याणुत्वमेवेति चेत्-अणुत्रयारब्धस्याप्यणुत्वमस्तु, अण्वारब्धत्वाविशेषात्, महदारब्धत्वाभावाच्च । ननु अवयवमहत्त्ववत् अवयवबहुत्वमपि कार्यमहत्त्वप्रयोजकमिति चेन्न-अननुगमात् । तर्हि अवयवबहुत्वमेवानुगतं प्रयोजकमिति चेत् - प्रतिमायूपाद्यारम्भके तदभावात् । कार्यगतपरिमाणादेः कारणगतपरिमाणादिपूर्वकत्वाङ्गीकारेणापसिद्धान्ताच्च । ननु प्रतिमादौ तदवयवानां बहूनामेवारम्भकत्वमिति चेन्न; एकस्यैव दार्वाद्यवयविनः कतिपयावयवविगमसहकृतस्य प्रतिमातदवयवाद्यारम्भकत्वदर्शनात् । ननु कतिपयावयवविगमेन दार्वादेः परमाणुपर्यन्तनाशे सति पुनर्द्व्यणुकादिक्रमेण अवयमुद्वारा प्रतिमाद्यारभ्यत इति चेन्न - तथाविधकल्पने प्रमाणाभावात् । तस्य पूर्वमेव, नोचेदश्रान्तेत्यादिना दूषितत्वाच्चेति भावः । तत्परिमाणं चेति । द्व्यणुकपरिमाणं चेत्यर्थः । अवयवसंख्याविशेषेणेति । परमाणुद्वित्वेनेत्यर्थः । सर्वत्र कार्यपरिमाणमवयवमहत्त्वेन जन्यते । तूलपरिमाणं तु प्रशिथिलावयवसंयोगरूपप्रचयेन अवयवसंख्याविशेषेणेति कथमुच्यते इत्यत्राह अवयवेति । तथाच गत्यभावादेव कल्प्यत इति भावः । अत्रेदमस्वरसबीजम् - परमाणुपरिमाणमेव द्व्यणुकपरिमाणारम्भकमस्तु, अन्यत्र कारणगतपरिमाणं कार्यगतपरिमाणजनकमिति कॢप्तत्वात्, न तु परमाणुद्वित्वम्, गौरवात् । किञ्च परमाणुद्वित्वमनारम्भकम्, नित्यगतसंख्यात्वात्, आकाशादिसंख्यावदिति । द्वित्वस्यासमवायिकारणत्वाभावाच्च । ननु परमाणुपरिमाणमनारम्भकं नित्यपरिमाणत्वादिति चेन्न; अप्रयोजकत्वात् । द्रव्यामारम्भकगतपरिमाणत्वस्योपाधेः सत्त्वाच्च । परमाणुपरिमाणमारम्भकं द्रव्यारम्भकगतपरिमाणत्वात् त्र्यणुकादिपरिमाणवदिति सत्प्रतिपक्षसम्भवाच्च ॥  
ननु अणुपरिमाणस्यारम्भकत्वे परिमाणस्य सातिशयपरिमाणारम्भकत्वनियमेन द्व्यणुकस्य अणुतरपरिमाणापत्तिरिति चेन्न - अत्रातिशयशब्देन किं विवक्षितम्? स्वस्मादल्पत्वं स्थूलत्वं वा? नाद्यः - नियमाभावात् । न द्वितीयः - इष्टापत्तेः ॥ ननु कारणीभूतपरिमाणवाचकशब्दस्य तरबादिप्रत्ययार्थजनकत्वनियमो विवक्षित इति चेन्न - त्रसरेण्वादिपरिमाणस्य यत्किञ्चिदपेक्षया अणुन्यूनसूक्ष्मादिशब्दवाच्यत्वेनाणुतराणुतमादिशब्द्यपरिमाणारम्भकत्वापत्तेः । किञ्च तूलपिण्डकठिनशिथिलाद्यवयवसंयोगविशेषात् सूक्ष्मस्थूलादिपरिमाणविशेषोत्पत्तिवत् सर्वत्रावयविसंयोगविशेषादेव कार्यपरिमाणविशेषोत्पत्तिसम्भवात् न परमाणुद्वित्वस्य द्व्यणुकपरिमाणारम्भकत्वमिति कल्पनीयमिति । सा चेति । द्वयोः परमाण्वोः 'इदमेकम्, इदमेकम्’ इति प्रत्येकमेकत्वविषयिणी बुद्धिरपेक्षाबुद्धिः । अत्रेदमस्वरसबीजम् - अपेक्षाबुद्धिर्द्वित्वादिप्रकाशिका, न तु तदारम्भिका । तथात्वे तयोः पदार्थयोरेव पुरुषभेदेन प्रतिपुरुषं कालभेदेन च अपेक्षाबुद्धिबाहुल्यात् अदृष्टानेकद्वित्वकल्पने गौरवप्रसङ्गात् । किञ्च, ईश्वरापेक्षाबुद्धेर्नित्यत्वेन परमाणुद्वयद्वित्वपरम्परा जायत इति कल्पनीयम् । तथात्वे घटिकादिष्वपि ईश्वरापेक्षाणुबुद्ध्या द्वित्वपरम्पराऽस्त्येव । तत्र जीवापेक्षाबुद्धिजन्यस्यापि द्वित्वस्य विरोधिगुणत्वेन उत्तराकलीनद्वित्वेनैव नाशसम्मवात् अपेक्षाबुद्धेः नाशकत्वं [नः?] कल्पनीयम् । न चेष्टापत्तिः। अपसिद्धान्तात् । किञ्च कार्यत्वादिति हेतोः, आश्रयादेः प्रतिवादिसम्मतत्वाभावेनान्यतरासिद्धिरिति । एवमिति । अत्रेदमस्वरसबीजम् - त्रिभिरेव द्व्यणुकैरिति नियमो न सम्भवति, विनिगमकाभावात् । ननु यावता महत्कार्यं सम्भवति - तावदेव कल्पनीयम्, न त्वघिकम्, गौरवादिति चेन्न । एवं तर्हि द्वाभ्यामेव त्रसरेणुभ्यां चतुरणुकसम्भवात् तत्रापि द्वाभ्यामेवेति नियमः स्यात्, न चेष्टापत्तिः - अपसिद्धान्तात् । ननु त्रसरेणुत्रयादिभिरपि चतुरणकसंभवात् अनियमः कल्प्यत इति चेन्न - द्व्यणुकचतुष्ट्यादिभिरपि त्रसरेणुसंभवात् अत्राप्यनियम एवास्तु ।  
ननु चतुरणुकादिपु परिमाणतारतम्यात् अनियम इति चेत् - न । अत्रापि समानत्वात् । द्वाभ्यां त्र्यणुकमहत्त्वारम्भेऽपि नानुपपत्तिः । अवयवप्रचयमहत्त्वरूपकारणाभावेन कारणान्तरं कल्पनीयम् । तत्र द्वित्वस्य द्व्यणुकपरिमाणकारणत्वेन कॢप्तत्वात् द्व्यणुकमहत्त्वकारणमपि द्व्यणुकद्वित्वमेवेति कलानीयम् - लाघवात् । न तु बहुत्वम्, अन्यत्राकॢप्तत्वेन गौरवात् । बहुत्वस्य कारणत्वकॢप्तावपि परमाणुबहुत्वमेव त्र्यणुकमहत्त्वकारणमस्तु, किमन्तर्गडुना द्व्यणुकबहुत्वेन? अप्रत्यक्षावयवतद्रूपोऽपि इत्यस्वरससूचनम् । तथा चावययस्याप्रत्यक्षत्वे कार्यस्याप्रत्यक्षत्वप्रसङ्गात, अवयवरूपस्याप्रत्यक्षे कार्यरूपस्याप्यप्रत्यक्षत्वप्रसङ्गाच्च त्र्यणुकस्य अप्रत्यक्षरूपावयवकत्वं न कल्पनीयमिति सूचितम् । त्रसरेणुरन्यरूपारोपेणारोप्यत इत्यप्ययुक्तम् । बाधाभावेनारोपत्वासंभवात् । चतुरणुकाद्यवयविनामनियतसंख्यैरारम्भ इत्यप्ययुक्तम् - परिणामतारतम्यानुगुण्येन अवयवसंख्यानियमस्यावश्यकत्वादिति । भावरूपस्येत्याद्यप्ययुक्तम् - समवाये, भावातिरिक्तेऽभावे चानन्यथासिद्धप्रमाणाभावात् । समवायाद्यभ्युपगमेऽपि घटो रूपवानिति प्रतीतिर्विशेषणविशेष्यसंबन्धविषयविशिष्टप्रतीतित्वात् दण्डी पुरुष इति प्रतीतिवत् इत्यादिसमवायसाधकप्रमाणस्याभावविशिष्टप्रतीतावपि समानत्वात् अभावस्यापि समवायसंभवेन तत्रापि त्रिविधकारणस्य संभवात् अभावस्य निमित्तमात्रमिति न युक्तम् । ननु अभावस्य कारणत्रयजन्यत्वे समवायस्य समवायिकारणनाशात् नाशप्रसङ्ग इति चेन्न यथा ध्वंसस्योत्पत्तिमत्त्वेऽपि प्रतियोग्युन्मज्जनप्रसङ्गेन...... ॥ २२ ॥
</details>

<details><summary>अभिनव-रङ्गनाथः भाव-प्रकाशः - २२</summary>

न वयं बौद्धवदतिरिक्तावयव्यङ्गीकारे वृत्तिविकल्पानुपपत्त्यादिबाधकमात्र- मुद्भाव्य अवयवातिरिक्तमवयविनं व्यासेधामः; किंतु करणाकरणरूपविरुद्धधर्माध्यासेन पूर्वापरकालस्थायि वस्तु नैकं अपि तु क्षणिकमेवेति वादिनो वैनाशिकान् प्रतिक्षिपतां भवतां पूर्वापरकालस्थायिवस्त्वैक्यं साधयति यत् प्रत्यभिज्ञाप्रमाणं तदेवार्धवैनाशिकान् युष्मानपि परिभूय पूर्वापरकालस्थायिमृद्धटाद्यैक्यं साधयितुमलमिति व्यञ्जयति - \*स्थिरत्वे प्रमाणमेवात्र प्रमाणमित्यनेन ॥ २२ ॥
</details>









