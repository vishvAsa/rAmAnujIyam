+++
title = "047 नित्यत्वाद्यम्बरादेर्यदि निरवयवद्रव्यताद्यैः"

+++
<details><summary>मूलम्</summary>

नित्यत्वाद्यम्बरादेर्यदि निरवयवद्रव्यताद्यैः प्रसाध्यं कः स्याद्बाधो विपक्षे कथमिव निगमे वाधकेऽत्रानुमा स्यात् ।  
बाधस्सामान्यदृष्ट्या श्रुतिसमधिगते नैव कुत्रापि शक्यस्तेनामूर्तत्वलिङ्गान्न सृजति विमतो मूर्तमित्याद्यपास्तम् ॥ ४७ ॥
</details>

<details><summary>वरदार्य-सर्वाङ्कषा - ४७</summary>

47. 

[[95]]

[ आकाशस्यानित्यत्वम् ] 

नित्यत्वाद्यम्बरादेर्यदि निरवयवद्रव्यताद्यैः प्रसाध्यम्, 

कः स्यात् बाधो विपक्षे, कथमिव निगमे बाधकेऽत्रानुमा स्यात् । बाधः सामान्यदृष्ट्या श्रुतिसमधिगते नैव कुत्रापि शक्यः 

तेनामूर्तत्वलिङ्गान्न सृजति विमतो मूर्तमित्याद्यपास्तम् ॥47॥ 



एवमाकाशस्य तुच्छत्वं निराकृत्य, आकाशे विद्यमानं विवादान्तरमप्याक्षिप्य समाधत्ते - नित्यत्वादीत्यादिना । **अम्बरादेः** = आकाशादेः, **निरवयवद्रव्यताद्यैः** = निरवयवद्रव्यत्वादिहेतुभिः, **नित्यत्वादि** = नित्यत्वादिकं यदि प्रसाध्यम् इष्टम् इति पूर्वपक्षसंग्रहः । नित्यत्वादीत्यत्रादिना विभुत्वग्रहणम् । 'आकाशो नित्यः, निरवयवद्रव्यत्वात्;’ 'आकाशः विभुः, निरवयवद्रव्यत्वात्' इत्यनुमानम् । अम्बरादेरित्यादिना मनसः ग्रहणम्, सिद्धान्ते मनसोऽपि जन्यत्वात् । द्रव्यताद्यैः इत्यत्राद्यपदेनामूर्तत्वादिग्रहणम् । यथायोग्यं पक्षसाध्यहेतवो योजनीयाः ॥ 

निराकरोति - कः स्यादित्यादिना । **विपक्षे** = **विपरीतपक्षे** = हेतोरप्रयोजकशङ्कायाम् बाधः कः **स्यात्** = वैपरीत्ये आपादिते बाधकतर्कः कः ? ' हेतुरस्तु साध्यं मा स्तु' इत्यप्रयोजकशङ्कायां कृतायां तद्वारकः, 'यदि हेतुः न स्यात्, तर्हि साध्यमपि न स्यात्' इति अनुकूलस्तर्कः प्रदर्शनीयः । यदि न शक्यते, तदा इदमनुमानमप्रमाणं स्यात् । प्रकृते, 'निरवयवद्रव्यत्वमस्तु नाम, नित्यत्वं मास्तु', अथवा 'विभुत्वं मास्तु' इति आपादनं विवक्षितम् । एवमापादिते, 'यदि नित्यत्वं न स्यात्, तर्हि निरवयवद्रव्यत्वमपि न स्यात्” इत्यनुकूलस्तर्कः वक्तव्यः । अत्रेष्टापत्तौ तादृशतर्कस्याभावात् उक्तानुमानमप्रयोजकम् । लोके हि सावयवं घटादि अनित्यम्, अविभु च दृष्टम्, तेन निरवयवं नित्यं स्यात्, नो चेत् निरवयवं न स्यात् इत्यस्त्यनुकूलस्तर्कः इत्यत्राह - कथमिवेत्यादि । **निगमे** = 'आकाशः संभूतः ' ( तै. आ. 1) इत्याकाशस्योत्पत्तिप्रतिपादके वेदे **बाधके** = उक्तानुमानस्य बाधके सति **अनुमा** = अनुमानं कथमिव **स्यात्** = प्रतिष्ठतं भवेत् । ' नरशिरः कपालं शुचि, प्राण्यङ्गत्वात्, शङ्खवत्' इत्यनुमानम्, 'स्पृष्ट्रा नरशिरोऽस्थ्यादि सवासा जलमाविशेत्' इत्यादि धर्मशास्त्रविरोधात् अप्रमाणं यथा, तथेदमपि । घटादिप्रतिदृष्टान्तः प्रदर्शितः किलेत्यत्राह - बाध इत्यादि । **श्रुतिसमधिगते** = वेदप्रतिपादिते विषये, **सामान्यदृष्ट्या** = लोकदृष्टसामान्याकारमादाय **बाधः** = श्रुत्यर्थबाधः कुत्रापि विषये नैव **शक्यः** = न वक्तुं शक्यः; श्रुतेः इतरसर्वप्रमाणापेक्षया बलवत्त्वात् । अतः श्रुत्या आकाशस्यानित्यत्वे सिद्धे तद्विरुद्धतयोक्तं अनुमानमप्रमाणम् । एवमेवान्यदपीति प्रदर्शयति - तेनेत्यादि । **तेन** = श्रुतिविरोधेनैव **अमूर्तत्वलिङ्गात्** = अमूर्तत्वहेतुना विमर्त - आकाशादि, **मूर्तम्** = वाय्वादि न सृजति - नोत्पादयति **इत्यादि** = इत्याद्यनुमानमपि **अपास्तम्** = निरस्तं द्रष्टव्यम् । ‘आकाशः न वाय्वाद्युपादानम्, अमूर्तत्वात्, मनोवत्' इत्यनुमानप्रयोगः । वायुस्तु मूर्तद्रव्यम् । आकाशं त्वमूर्तम् । अमूर्तात् मूर्तं कथमुत्पद्येतेत्याद्याक्षेपोऽपि 'आकाशाद्वायुः' इति वायोराकाशादुत्पत्तिप्रतिपादकश्रुत्या बाधितत्वादप्रमाणमित्यर्थः ॥ ४७ ॥
</details>

<details><summary>वरदार्य-सर्वाङ्कषा-पाठान्तरम् - ४७</summary>

एवमाकाशस्य तुच्छत्वं निराकृत्य, आकाशे विद्यमानं विवादान्तरमप्याक्षिप्य समाधत्ते - नित्यत्वादीत्यादिना । अम्बरादेः = आकाशादेः, निरवयवद्रव्यताद्यैः = निरवयवद्रव्यत्वादिहेतुभिः, नित्यत्वादि = नित्यत्वादिकं यदि प्रसाध्यम्‌ इष्टम्‌ इति पूर्वपक्षसंग्रहः । नित्यत्वादीत्यत्रादिना विभुत्वग्रहणम्‌ । 'आकाशो नित्यः, निरवयवद्रव्यत्वात्‌;' 'आकाशः विभुः, निरवयवद्रव्यत्वात्‌' इत्यनुमानम्‌ । अम्बरादेरित्यादिना मनसः ग्रहणम्‌, सिद्धान्ते मनसोऽपि जन्यत्वात्‌ । द्रव्यताद्यैः इत्यत्राद्यपदेनामूर्तत्वादिग्रहणम्‌ । यथायोग्यं पक्षसाध्यहेतवो योजनीयाः ॥   
निराकरोति - कः स्यादित्यादिना । विपक्षे = विपरीतपक्षे = हेतोरप्रयोजकशङ्कायाम्‌ बाधः कः स्यात्‌ = वैपरीत्ये आपादिते बाधकतर्कः कः? 'हेतुरस्तु साध्यं मा स्तु' इत्यप्रयोजकशङ्कायां कृतायां तद्वारकः, 'यदि हेतुः न स्यात्‌, तर्हि साध्यमपि न स्यात्‌' इति अनुकूलस्तर्कः प्रदर्शनीयः । यदि न शक्यते, तदा इदमनुमानमप्रमाणं स्यात्‌ । प्रकृते, 'निरवयवद्रव्यत्वमस्तु नाम, नित्यत्वं मास्तु', अथवा 'विभुत्वं मास्तु' इति आपादनं विवक्षितम्‌ । एवमापादिते, 'यदि नित्यत्वं न स्यात्‌, तर्हि निरवयवद्रव्यत्वमपि न स्यात्‌' इत्यनुकूलस्तर्कः वक्तव्यः । अत्रेष्टापत्तौ तादृशतर्कस्याभावात्‌ उक्तानुमानमप्रयोजकम्‌ । लोके हि सावयवं घटादि अनित्यम्‌, अविभु च दृष्टम्‌, तेन निरवयवं नित्यं स्यात्‌, नो चेत्‌ निरवयवं न स्यात्‌ इत्यस्त्यनुकूलस्तर्कः इत्यत्राह - कथमिवेत्यादि । निगमे = 'आकाशः संभूतः' (तै.आ.१) इत्याकाशस्योत्पत्तिप्रतिपादके वेदे बाधके = उक्तानुमानस्य बाधके सति अनुमा = अनुमानं कथमिव स्यात्‌ = प्रतिष्ठितं भवेत्‌ । 'नरशिरः कपालं शुचि, प्राण्यङ्गत्वात्‌, शङ्खुवत्‌' इत्यनुमानम्‌, 'स्पष्टा नरशिरोऽस्थ्यादि सवासा जलमाविशेत्‌' इत्यादि धर्मशास्त्रविरोधात्‌ अप्रमाणं यथा, तथेदमपि । घटादिप्रतिदृष्टान्तः प्रदर्शितः किलेत्यत्राह - बाध इत्यादि । श्रुतिसमधिगते = वेदप्रतिपादिते विषये, सामान्यदृष्ट्या = लोकदृष्टसामान्याकारमादाय बाधः = श्रुत्यर्थबाधः कुत्रापि विषये नैव शक्यः = न वक्तुं शक्यः; श्रुतेः इतरसर्वप्रमाणापेक्षया बलवत्त्वात्‌ । अतः श्रुत्या आकाशस्यानित्यत्वे सिद्धे तद्विरुद्धतयोक्तं अनुमानमप्रमाणम्‌ । एवमेवान्यदपीति प्रदर्शयति - तेनेत्यादि । तेन = श्रुतिविरोधेनैव अमूर्तत्वलिङ्गात्‌ = अमूर्तत्वहेतुना विमतम् = आकाशादि, मूर्तम्‌ = वाय्वादि न सृजति = नोत्पादयति इत्यादि = इत्याद्यनुमानमपि अपास्तम्‌ = निरस्तं द्रष्टव्यम्‌ । आकाशः न वाय्वाद्युपादानम्‌, अमूर्तत्वात्‌, मनोवत्‌' इत्यनुमानप्रयोगः । वायुस्तु मूर्तद्रव्यम्‌ । आकाशं त्वमूर्तम्‌ । अमूर्तात्‌ मूर्तं कथमुत्पद्येतेत्याद्याक्षेपोऽपि 'आकाशाद्वायुः' इति वायोराकाशादुत्पत्तिप्रतिपादकश्रुत्या बाधितत्वादप्रमाणमित्यर्थः ॥ ४७ ॥
</details>

<details><summary>वरदार्य-सुबोधिनी (कन्नड) - ४७</summary>

62

तत्त्व मुक्ता कलाप

[श्लोक 47

-47-

[आकाशद अनित्यत्व साधनॆ]

नित्यत्वाद्यम रादेर्यदि निरवयवद्रव्यताः प्रसाध्यं ई स्याद्भाभो विपक्षे कथमिव निगमे बाधके त्रानुमा स्मात् ।

बाधस्सामान्यदृष्णा श्रुतिसमधिगते नैव कुत्रापि श तेनामूर्तत्वलिजा सृजति विमतो मूर्तमत्यादपां

निराकरि

साध्य!

आकाश निरवयव विभुद्रव्य ऎम्ब वैशेषिकर मतवन्नु सुत्तारॆ. अम्बरादे निरवयवद्रव्यता नित्यतादि प्रसाध्यं यदि-आकाशादिगळु निरवयव द्रव्यवाद कारण अवु नित्य मत्तु विभु ऎन्दु साधिसलु हॊरटरॆ, विपक्षे ई बाधः स्यात्-इदक्कॆ विरुद्ध वाद पक्षवन्नु आपादिसिदाग बाधकतर्क यावुदु इरलु अकाशः नित्यः निरवयवद्रव्यतात ऎन्दु अवरु अनुमानवन्नु हेळिदाग निरवयव द्रव्यवादरॆ एतक्कॆ नित्यवागबेकु' ऎन्दु आक्षेपिसि दरॆ इदक्कॆ उत्तरवागि सरियाद तर्कवन्नु हेळलु साध्यविल्ल. आकाशः विभुः निष्क्रियद्रव्यत्वात्- ऎम्ब अनुमानदल्लू इदे दोष समान.

इदल्लदे, अत्र निगमे बाधके सती आनुमा कथविव स्यात् ई विषयदल्लि 'आकाशस्सम्भूतः' ऎन्दु वेद स्पष्टवागि आकाशद उत्पत्तियन्नु हेळुवुदरिन्द वेद विरुद्धवागिद्दाग हिन्दॆ हेळिद अनुमान हेगॆ तानॆ निल्ललु साध्य! श्रुतिसमधिगते कुत्रापि सामान्य दृष्णा बाधः नैव शक्यः हीगॆ वेददल्लि हेळिरुव याव विषयदल्लू सूक्ष्मवागि योचिसदे लोकसामान्यन्यायदिन्द विरोधवन्नु हेळलु युक्तवे इल्ल. लोकसिद्ध सामान्य न्यायदिन्द श्रुतियन्नु विरोधिसलु हॊरटरॆ श्रुतिये उळियलारदु. तेन विमतः अमूर्तत्वलिङ्गात् मार्तं न सृजति इत्याद्यपि अपास्तं

\-

आद्दरिन्द विवादक्कॊळगाद आकाश मूर्त पदार्थवागदिरुव कारण साकारवाद वायुवन्नु हुट्टिसलु साध्यविल्ल. आकाशः न वायोपादानं अमूर्तत्वात् -इत्याद्यनुमानवू निरस्तवायितु.

आकाशाद्वायुः - आकाशदिन्द वायु हुट्टुत्तदॆ ऎन्दु हेळिदॆ. हीगिरुवाग वायु मूर्तद्रव्य, आकाश अमूर्त द्रव्य. अमूर्त द्रव्यदिन्द मूर्तद्रव्य हुट्टलु हेगॆ साध्य? इत्यादि आक्षेपगळिगॆ अवकाशविल्ल. श्रुतिसिद्धवाद अर्थदल्लि केवल युक्तिवादसरियल्ल ॥ ४७ ।
</details>

<details><summary>सर्वार्थसिद्धिः - ४७</summary>

सोऽयमाकाशस्सर्वव्यापी नित्यश्चेति वैशेषिकादयः । जैनास्तु तत्र लोकाकाशः अलोकाकाशश्चेति विभाग-मप्याहुः । मूलप्रकृतिर्विभ्वीति सांख्याः । मनो विभ्विति भाट्टाः । तेषां पक्ष सहेतुकमनुभाषते - नित्यत्वादीति ॥ नित्यत्वं व्यापित्वं च पृथक्साध्यम् । प्रत्येकं तयोरेते हेतवः - विगीतं नित्यं विभु च निरवयवत्वे सति महत्त्वात्, सर्वदा निष्पन्दत्वे सति महत्त्वात्, सर्वदा स्पर्शरहितद्रव्यत्वात् इत्यादयः ; निरवयवेन्द्रियग्राह्यगुणत्वादित्याकाशस्यैव ; ज्ञानासमवायिसंयोगाधारत्वात् इति मनस एव । एतेषां साधारणमप्रयोजकत्वमभिप्रेत्याह - कः स्यादिति । न ह्येतेषामनित्यत्वादौ किञ्चिदनिष्टं स्यात् ; स्वाच्छन्द्येनानिष्टकल्पने विपरीतकल्पनस्यापि शक्यत्वात् । अक्षोभ्यं दूषणान्तरमाह - कथमिवेति । येष्वनित्यत्वम् अविभुत्वं च सृष्ट्यादिवा[क्यै]दैस्तत्त्वान्तरावृतत्वादिवाक्यैश्च सिद्धं, तेषु तद्विरुद्धसाधनमागमबाधितमित्यर्थः । उक्तेषु च हेतुषु निरवयवत्वादिकं पञ्चीकरणवादिशास्त्रविरुद्धम् । सर्वदा स्पर्शरहितद्रव्यत्वादिति विभुत्वसाधने अणुत्वेन श्रुतिसिद्धैर्जीवैरनैकान्त्यम्, ज्ञानासमवायिसंयोगाधारत्वम् आत्ममनसोरसिद्धं च । ज्ञानद्रव्यत्वादेर्वक्ष्यमाणत्वात् ज्ञानावस्थानां चात्ममनस्संयोगासमवायिकारणकत्वाभावात् । किं चात्र नित्यत्वसाधनमाकाशदिद्रव्यपक्षीकारेण वा ? आकाशत्वाद्यवस्थापक्षीकारेण वा ? आद्ये सिद्धसाध्यता ; द्वितीये तु स्वानभ्युपगतपक्षीकारो न युक्तः । श्रुत्यैव तदङ्गीकारे तथैव बाधः । अनुमानेन श्रुतिबाधे तु हैतुकप्रलपैश्श्रुतिप्रमाणस्य निश्शेषोच्छेदप्रसङ्गमभिप्रेत्याह - बाध इति । प्रत्यक्षविरोधरहितानन्यपरश्रुत्या यथावदधिगतेऽर्थे येनकेनचित्सामान्यतोदृष्टेन बाधशङ्कायां श्रौतहिंसा न धर्मः हिंसात्वात् संमतवत्, विगीतमस्थि पवित्रम् अस्थित्वात् शङ्खवत् इत्यादेरपि प्रसङ्गः स्यादिति भावः । उक्तं दूषणं प्रस्तुते पक्षे साध्यान्तरविषयहेत्वन्तरेष्वपि दर्शयति - तेनेति । आकाशो न स्पर्शवदुपादानम् ; स्पर्शशून्यत्वात् । एवं वाय्वादिकमपि न तेजःप्रभृत्युपादानम् रूपशून्यत्वात् रसशून्यत्वात् इत्यनुमानजातं श्रुत्यादिविरोधा-दपास्तमित्यर्थः ॥ ४७ ॥ इत्याकाशादेरनित्यत्वाव्यापित्वादि ॥
</details>

<details><summary>नरसिंह-देवः आनन्ददायिनी - ४७</summary>

आकाशस्यावरणाभावमात्रत्वभङ्गः  
प्रसङ्गसंगतिमाह - सोऽयमिति ।  
पङ्कलिप्तं तृणं यद्वज्जले मग्नं तदत्यये ।  
ऊर्ध्वमुद्गच्छति तथा जन्तुः कर्मात्यये पुनः ॥  
ऊर्ध्वमाक्रमतेऽजस्रं लोकाकाशं विहाय सः ।  
सततोर्ध्वगतिर्मुक्तिरलोकाकाश ईरिता ॥  
व्यापि नित्यं द्विधाऽऽकाशमेकमेव विभज्यते । इत्युक्तपक्षमाह - जैनास्त्विति । लोकाकाशः - जन्तुसंचारविशिष्टाकाशः । तद्रहिताकाशः - अलोकाकाशः । मूलप्रकृतिरिति । उत्तरावधिराहित्यमाहुरित्यर्थः । आदिशब्दार्थमाह - व्यापित्वं चेति । आदिशब्देन हेतुविशेषणानि हेत्वन्तराणि च विवक्षितानीत्याह - एतो हेतव इत्यादिना । निरवयवत्व इति तावत्युक्ते गुणे व्यभिचारः, अतो महत्त्वादिति । तावताऽपि घटे व्यभिचारः, अत उक्तं - निरवयवेति । ननु महत्त्वं परिमाणविशेषः; तथाच परिमाणत्वमेव गुणादौ व्यभिचारवारकमिति विशेष्यांशो व्यर्थ इति चेन्न; महत्त्वस्य जातितया परिमाणत्वाघटिततया वैयर्थ्योक्त्ययोगात्; बहुत्वे साध्ये परमाणौ व्यभिचारवारकत्वाच्चेति भावः । सर्वदेति । निस्स्पन्दत्वं क्रियारहितत्वम् । कदाचित्कियारहिते घटादौ गुणादौ व्यभिचारवारणं विशेषणानां द्रष्टव्यम् । सर्वदेति । पूर्ववदेव विशेषणप्रयोजनं द्रष्टव्यम् । निरवयवेति । निरवयवेन्द्रियजन्यलौकिकप्रत्यक्षविषयगुणत्वादित्यर्थः । आकाशस्येति । आकाशपक्षकानुमानस्येत्यर्थः; मनस्यसंभवादिति भावः । एवमुत्तरत्रापि । अप्रयोजकत्वमेवोपपादयति - न ह्येतेषामिति । ननु नित्यत्वाद्यनभ्युपगमे निरवयवत्वे सति महत्त्वादिकं न स्यादिति विपक्षे बाध इत्यत्राह - स्वाच्छन्धेनेति । अप्रयोजकत्वेन तस्य प्रयोजकत्वाभाव उक्तः सत्यप्रयोजकज्यतिरेकापादनस्यैव विपक्षबाधकता यद्युच्येत तर्ह्यनित्यत्वाभावे साध्ये इन्द्रियग्राह्यगुणत्वं न स्यादित्यापादनेन विपरिवृत्तिप्रसङ्गादिति विपरिवृत्तापादनस्यापि सुवचत्वादित्यर्थः । सृष्ट्यादीत्यादिशब्देन प्रलयग्रहः । आवृतत्वादीत्यादिशब्देन प्रकृतेरप्युत्तरावविपरिच्छिन्नत्वप्रतिपादकवाक्यसंग्रहः । स्वरूपासिद्धिदूषणमप्याह - उक्तेष्विति । निरवयवत्वे पञ्चीकरणायोगादिति भावः । व्यभिचारमप्याह - सर्वदेति । व्याप्यत्वासिद्धिं स्वरूपासिद्धिं चाह - ज्ञानेति । ननु ज्ञानद्रव्यस्य नित्यत्वेऽपि तदवस्थानां च जन्यत्वात्तदसमवायिकारणसंयोगाधारत्वं विवक्षितमिति नासिद्धिरित्याह - ज्ञानावस्थाना त्विति । नन्वात्ममनस्संयोगस्य तदसमवायिकारणत्वाभावेऽपि ज्ञानद्रव्यमनस्संयोगोऽसमवायिकारणमस्तु; तथा स एव हेतुः, ज्ञानद्रव्यमेव दृष्टान्तोऽस्त्विति चेत्; आत्मज्ञानद्रव्यसंयोगो वा आवश्यकप्राणमनस्संयोगो वा असमवायिकारणमस्तु; मनस्संयोगः काराणमित्यत्र मानाभावात् । न च विनिगमकाभावात्सर्वेषां संयोगानामसमवायिकारणत्व; तथाच नासिद्धिरिति वाच्यम्; तर्हि व्यभिचारापातात् । इदं ज्ञानस्य अनित्यत्वाङ्गीकारेऽपि समानम् । वस्तुतस्तु समवायिकारणाभावादसमवायिकारणमेव नस्तीति ध्येयम् । द्वितीये त्विति । तथाच परस्याश्रयासिद्धिरपि दोष इति भावः । ननु प्रसाध्याङ्गस्याप्यनुमानस्य संभवान्न दोष इति चेन्मैवम्; अवस्थायाः प्रसाधनं नानुमानेन; लिङ्गाद्यभावात्; तथाच श्रुत्यैव वाच्यम् । तया जन्यत्वविनाशित्वबोधेनानित्यतयैव सिद्धेर्बाध इत्याह - श्रुत्यैवेति । ननु श्रुतेरेवानुमानतो बाधः किं न स्यादित्यत्राह - अनुमानेनेति । निश्शेषोच्छेदप्रसङ्गमेव दर्शयति - प्रत्यक्षेति । विगीतमिति । पवित्रत्वेन संदिग्धवनरास्थ्यादिकमित्यर्थः । साध्यान्तरविषयहेत्वन्तरं दर्शयति - आकाश इति । न स्पर्शवदिति । स्पर्शवतो वायोर्नोपादानमित्यर्थः । तेनामूर्तत्वलिङ्गान्न सृजति विमतो मूर्तमिति - विमत आकाशादिः अमूर्तत्वस्य विभुत्वस्य लिङ्गात् साधकत्वेनाभिमतात् निरवयवत्वे सति महत्त्वादिलिङ्गात् अमूर्तं विभु न सृजति न साधयतीत्यर्थः । यद्वा - 'अमूर्तत्वलिङ्गान्न सृजति विमतं मूर्तमित्याद्यपास्तम्' इति पाठः । तथाचायमर्थ - अमूर्तत्वलिङ्गं निरवयवत्वे सति महत्त्वादिकं विमतममूर्तं न सृजति न जनयति महत्त्वे सति निरवयवद्रव्यत्वादित्याद्यपास्तमित्यर्थः ॥ ४७ ॥
</details>

<details><summary>उत्तमूरु-वीरराघवः अलभ्यलाभः - ४७</summary>

नित्यत्वादीति । आदिपदेन विभुत्वग्रहणम् । द्रव्यं नवधा विभज्य पृथिव्यप्तेजोवाय्वतिरिक्तानामाकाशादीनां पञ्चानां नित्यत्वं तत्र मनोव्यतिरिक्तानां चतुर्णां विभुत्वञ्च तार्किकैर्वर्णितम् । मनसस्तु अणुत्वम् । भाट्टैस्तु मनोऽपि विभु मतम् । सांख्या अम्बरमनित्यमविभु च वदन्तोऽपि तत्कारणं प्रकृतिं विभ्वीमाहुः । शास्त्रेण प्रकृतेर्नित्यविभूतिपरिच्छिन्नत्वावगमात् अविभुत्वमेव स्वीकर्तव्यम् । नित्यत्वं तु तस्या अस्माकमपीष्टमेव । तदत्र तत्रतत्र तत्तदंगीकृतशास्त्रविरुद्धाकारासिद्धिरुच्यते । श्लोके साध्यासंभवमात्रकथनेऽपि व्याख्यादर्शितरीत्या हेत्वसिद्धिरपि यथायथं भाव्या । अम्बरादेरित्यादिपदेन मनसो ग्रहणम् । पूर्वमिन्द्रियप्रस्तावे मनोविषये वक्तव्यमुक्तमेव चित्ताणुत्वे इत्यादिना । अत्र तदनुवादमात्रम् । एवं मूलप्रकृतिविषयेऽपि । आकाश एव प्रकृतः । साधहेतून् आह निरवयवेति । निरवयवद्रव्यत्वादिति, सर्वदा स्पर्शरहितद्रव्यत्वादिति च आकाशमनःप्रभृतिसाधारणम् । सर्वदा निस्स्पन्दत्वे सति क्रियात्वादिति हेतुर्न मनसि । तत्र स्पन्दस्य क्रियाया इष्टत्वात् । निरवयवत्वे सति इन्द्रियग्राह्यगुणवत्त्वादिति हेतुश्च न मनसि, तत्रेन्द्रियग्राह्यगुणाभावात् । ज्ञानासमवायिकारणसंयोगाश्रयत्वादिति हेतुर्मनसि, न त्वाकाशे । ज्ञानासमवायिकारणसंयोगः आत्ममनस्संयोगः तदाधारस्याऽऽत्मनो यथा नित्यत्वं तथा मनसोऽपीति नित्यत्वसाधनं तेन । भाट्टमते तु विभुत्वसाधनमपि तेन । एषु हेतुषु निरवयवत्वांशोऽसिद्धः पञ्चीकरणादिना आकाशादेः सावयवत्वश्रुतेः । अस्मन्मते आत्ममनस्संयोगस्य ज्ञानकारणत्वानंगीकारात् तद्धेत्वसिद्धिश्च । सर्वसाधारणं दोषं परं श्लोके आह क इति । हेतुरस्तु साध्यं मास्तु इत्यप्रयोजकत्वशंकायां विपक्षे बाधकं किञ्चिदुपन्यसनीयम् । किं तदित्यर्थः । अतो विपक्षे बाधकाभावात् हेतुर्दुष्टः । नित्यत्वं विभुत्वञ्च मास्तु इत्याक्षेपमात्रं कृतमिति न मन्तव्यम्, तदभाव एव श्रुतिसिद्ध इत्यप्याह कथमिवेति । निगमे बाधके सति अत्र विषये कथमनुमानमिति । तेन हेतोरप्रयोजकतया व्याप्यत्वासिद्धिवत् बाधितत्वमप्युक्तं भवति । ननु श्रुत्याऽनुमानबाधो भवतोच्यते, अनुमानेन श्रुतिबाध एव किं न स्यात् । अंगीकृतो हि प्रत्यक्षेण श्रुतिबाधः । अत एव आदित्यो इत्यादौ वाच्यार्थं विहाय लक्षणेष्यते । अत एवाऽऽकाशो वायूपादानमिति श्रौतार्थस्तार्किकैर्नेष्यते  
। अस्पर्शद्रव्यात् सस्पर्शोपत्पत्त्ययोगात् । कारणगतो हि गुणः कार्येऽपि भवति - इत्यत्राह बाध इति । श्रुतिसमधिगतार्थविषये बाधः विशेषदृष्ट्या प्रत्यक्षेण भवेत् । सामान्यतोदृष्ट्या तु न भवति । नित्यत्वसाहचर्यं हि निरवयवद्रव्यत्वस्यात्मनि दृष्टम्, न त्वाकाशे । किंतु तत्सामान्येनात्राप्यस्त्वित्यूहमात्रम्, तत् साक्षात् आकाशस्यानित्यत्वे प्रमाणेन स्पष्टावगमिते न कर्तुं शक्यते; यथा अग्निरनुष्णः कृतकत्वादिति अनुष्णत्वानुमानं प्रत्यक्षेण विशिष्योष्णत्वग्रहणान्न शक्यम् । एवञ्च वायूपादानत्वनिषेधोऽपि न युक्त इत्याह तेनेति । तेन - सामान्यतो दृष्टस्याकार्यकरत्वेन अपास्तमित्यन्वयः किमित्यत्राह अमूर्तत्वेति । विमतः उपादानमनुपादानं वेति विवादग्रस्त आकाशः मूर्तं स्पर्शवन्तं वायुं न सृजति, न तदुपादानम् अमूर्तत्वादित्यनुमानमपास्तमित्यर्थः । सृजतीत्यस्य उपादत्ते उपादानमिति पर्यवसितार्थः, परं ब्रह्म आकाशशरीरकतया वायुं सृजतीत्यपि न; शरीरभूतस्याकाशस्यास्पर्शत्वादित्यपि पूर्वपक्षं दर्शयितुं सृजतीति प्रयोगः । शिष्टं स्पष्टम् ॥ ४७ ॥
</details>

<details><summary>सौम्य-वरद-रामानुज-गूढार्थ-प्रकाशः - ४७</summary>

निरवयवत्वे सतीति । रूपादौ घटादौ च व्यभिचारवारणाय पदद्वयम् । सर्वदेति । प्रथमक्षणे निष्पन्ने घटादौ व्यभिचारादाह - सर्वदेति । रूपादौ व्यभिचारादाह - महत्त्वादिति । ज्ञानासमवायीति । शरीरतदवयवान्यत्वे सतीति विशेषणीयम् । अन्यथा तत्र व्यभिचारः स्यात् । स्वाच्छन्द्येनेति । हेत्वभावप्रसङ्गाद्यनिष्टापादने आकाशस्य विभुत्वे नित्यत्वे च भूतत्वं न स्यात् । बाह्येन्द्रियग्राह्यगुणवत्त्वं न स्यात्, मनसो नित्यत्वे विभुत्वे च ज्ञानादिग्राहकत्वं न स्यात् । दीर्घशष्कुलीभक्षणे रूपादिज्ञानक्रमो न स्यात् इति विपरीतकल्पनं स्यादिति भावः । ज्ञानमनित्यं जीवविशेषगुणत्वात्, इच्छादिवदिति अनित्यत्वं साध्यत इत्याशङ्क्याह – द्रव्यत्वादेरिति । व्यभिचारिजीवधर्मत्वेन ज्ञानस्यानित्यत्वादिः साध्यत इत्याशङ्क्य विषयप्रकाशनवेलायामेय प्रकाशाव्यभिचारित्वमित्याद्यभिप्रायेण आदिशब्दः प्रयुक्तः । पद्यस्थादिशब्दार्थमाह - आकाश इत्यादि ॥ ४७ ॥
</details>







