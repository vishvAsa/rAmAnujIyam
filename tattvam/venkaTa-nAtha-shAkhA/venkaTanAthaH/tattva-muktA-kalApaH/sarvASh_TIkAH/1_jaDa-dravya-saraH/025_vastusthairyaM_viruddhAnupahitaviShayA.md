+++
title = "025 वस्तुस्थैर्यं विरुद्धानुपहितविषया"

+++
<details><summary>मूलम्</summary>

वस्तुस्थैर्यं विरुद्धानुपहितविषया साधयेत् प्रत्यभिज्ञा नैकस्मिन् शक्त्यशक्ती कृतितदितरयोः साह्यभेदेन सिद्धेः ।  
एकस्मिन् कालभेदाद्भवति च सहकार्यन्वयानन्वयादिर्नो चेन्नो देशभेदादपि सुपरिहरस्तेन नैकं क्वचित्स्यात् ॥ २५ ॥
</details>

<details><summary>वरदार्य-सर्वाङ्कषा - २५</summary>

सर्वं सदा वर्तते, अनन्तरं कारकव्यापारैरभिव्यज्यते,  
इति वादः निराकृतः ।  
जगति सर्वं क्षणिकमेव,  
स्थिरं किञ्चिदपि नास्त्येव  
इति वैभाषिकवादनिराकरणम् अनन्तर-प्रसक्तम् ।  
ते ह्येवं वदन्ति -

परस्परविरुद्धानां धर्माणामेकत्र समावेशो न संभवतीति तवापीष्टम् ।  
तेन यत्र विरुद्धौ धर्मौ दृश्येते तत्र वस्तुनोर्भेद आवश्यकः ।  
एवञ्च कुसूल-स्थिते बीजादौ अङ्कुरजनकत्वाभावात्,  
क्षेत्रस्थे तस्मिन् अङ्कुरजनकत्वदर्शनात्,  
अङ्कुरजनकत्वाजनकत्वयोरेकत्र विरोधात्,  
कुसूलस्थबीजमेवान्यत्,  
क्षेत्रस्थं चान्यदिति सिद्ध्यति ।  

> ननु कालभेदाद् उभयोर् न विरोधः,  
एक एव देवदत्तः  
पूर्वं काश्यां दृष्टः,  
अनन्तरं च कदाचित् काञ्चयां दृश्यते ।  
काशीस्थिति-तद्-अभावौ कालभेदेन दृश्येते किल

इति चेत्;  
देवदत्तशरीरस्य प्रतिक्षणा उपचयापचयादिभिः  
भेदस्य आवश्यकत्वेन  
शरीरयोर्भिन्नत्वेन दृष्टन्तासिद्धेः ।  

एवञ् च क्षेत्र-स्थ-बीजे अङ्कुरोत्पादकत्व-दर्शनात्  
तत्र कुर्वद्-रूपत्वाख्यः  
कश्चन विशेषो वर्तते ।  
तत्पूर्वक्षणे अङ्कुराकरणात् तादृश-विशेषाभावेन  पूर्वक्षणबीजापेक्षया अनन्तरक्षणे बीजं भिन्नमेवेति सिद्धम्  
इति वस्तूनां क्षणिकत्वं सिद्धम् ।  

[[57]]

तथा चानुमानम् 'विमतं क्षणिकम्, सत्त्वात्, यथा जलधरः' इति ।  
सत्त्वं हि **अर्थक्रियाकारित्वम्** =यत्-किञ्चित्-फल-रूप-कार्य-कारित्वम् ।  
अन्ततः 

> ज्ञेयत्वस्य केवलान्वयित्वात्  
ज्ञानरूपकार्यकारित्वं सर्वत्र वर्तत  

इति प्रतिक्षणं परिणाम-शालि-मेघ-दृष्टान्तेन  
सर्वेषां क्षणिकत्वसिद्धिरिति । 

तत्रोत्तरमाह - वस्तुस्थैर्यमित्यादि । **प्रत्यभिज्ञा** = ' सोऽयं घटः' इत्यादिप्रत्यभिज्ञा **वस्तुस्थैर्यम्** = वस्तूनां स्थिरताम्, क्षणिकत्वाभावं साधयेत् । उक्तप्रत्यभिज्ञायाः प्रत्यक्षत्वेन, क्षणिकत्वानुमानेन प्रत्यक्षस्य बाधासंभवात् इति भावः । 

> ननु 'सेयं दीपज्वाला' इत्यादिप्रत्यभिज्ञायाः भ्रान्तित्वस्य सर्वसंमतत्वात् (श्लो.31) प्रत्यक्षस्यापि अनुमानेन बाधो दृश्यत 

इत्यत्रोक्तम् - विरुद्धानुपहितविषयेति प्रत्यभिज्ञाविशेषणम् ।  
विरुद्धैः धर्मैः **अनुपहितः** = असंस्पृष्टः विषयः यस्येति विग्रहः ।  
प्रतिक्षणं तैलादिक्षयस्य प्रत्यक्षतो दर्शनात्, कारणभेदे कार्यभूताया अपि ज्वालायाः भेदस्यावश्यकत्वात्,  
'दीपज्वालाः भिन्नाः, भिन्नभिन्नकारणजन्यत्वात्, दीपान्तरज्वालावत्' इत्यनुमानेन  
ज्वालाभेदसिद्ध्या  
'सेयं दीपज्वाला' इति ऐक्यप्रत्यभिज्ञायाः भ्रमत्वस्य सर्वसंमतत्वेऽपि  
'सोऽयं घटः' इत्यादिप्रत्यभिज्ञायाः अनन्तरकाले बाधाद्य्-अदर्शनात् भ्रन्तित्वं न संभवतीति भावः ॥ 

> ननु क्षेत्रस्थबीजे अङ्कुरजनकत्वदर्शनात् तदनुगुणशक्तिरावश्यकी;  
तत्पूर्वक्षणबीजे अङ्कुरजनकत्वाभावदर्शनाच्च शक्त्यभावश्च सिद्धः ।  
ततश्च शक्तिशक्त्यभावरूपविरुद्धधर्मद्वयस्यैकस्मिन्नसंभवात्,  
शक्तिशून्यस्य शक्तिमतश्च भेदः आवश्यकः ।  
' इदं बीजं तद्बीजाद्भिन्नम्, अङ्कुरजनकत्वात्' इति वा, तद्वीजमेतद्वीजाद्भिन्नम्, अङ्कराजनकत्वात्' इति वानुमानेन बीजयोर्भेद सिद्धे 'सेयं दीपज्वाला' इति प्रत्यभिज्ञावदेव ‘एकमिदं बीजम्' इति प्रत्यभिज्ञापि औपाधिकी, साजात्यमूलकत्वाद् इति सिद्ध्यतीति चेत्एकस्मिन् शक्त्यशक्ती, न भवतः । दृश्येते किल शक्त्यशक्ती 

इति चेत्, न; शक्त्यशक्त्योः अतीन्द्रियत्वेन न ते दृश्येते । करणाकरणाभ्यां तदनुमानमिति चेत् न; कृतितदितरयोः साह्यभेदेन सिद्धेः । **कृतितदितरयोः** =अङ्करकरणाकरणयोः **साह्यभेदेन** =**साह्यम्** = सहकारि, तद्भेदेन **सिद्धेः** =निश्चयात् । ततश्च शक्तत्वेऽपि मृत्सलिलादिसहकारिकारणसत्त्वे अङ्कुरोत्पत्तिः, तदभावे चाङ्कुरानुत्पत्तिः । तावतैव करणाकरणविरोधपरिहारात् बीजयोर्भेदो न सिद्ध्यत्येव । करणाकरणाभ्यामेव शक्तितदभावयोरनुमानमित्यपि न; सहकारिसमवधानासमवधानाभ्यामेव तत्परिहारे, अनुमानस्यान्यथासिद्धत्वात् । 

> ननु सिद्धान्तेऽपि अतिरिक्तायाश्शक्तेरङ्गीकारात् कथं तन्निरास 

इति चेत्; न शक्ति निराकुर्मो वयम्, किन्तु करणाकरणाभ्यां भेदानुमानम् । कथं तर्हि शक्तिः सिध्यति ? 'परास्य शक्तिर्विविधैव श्रूयते ' ( श्वे. 6 - 8 ) इति श्रुत्यैव शक्तिसिद्धिः । अत्यन्तार्तान्द्रियवस्तुसाधने अनुमानस्य शक्त्यभावात्, ऐन्द्रियिकवस्तुष्वेव देशकालादिव्यवहितेष्वनुमानप्रवृत्तेर्वेदान्तिभिरङ्गीकारात् । 

[[58]]

किञ्च शक्तेरनुमानेन साधनेऽपि, बीजे अङ्करजनकशक्तिरेव सर्वदा वर्तते । सहकारिसमवधाने तत् कार्यं करोति, अन्यदा तु न । अथवा यत्र प्रकारान्तरेण निर्वाहो न भवति तादृशस्थल एव शक्तेरङ्गीकारात् । बीजादौ शक्त्यनङ्गीकारेऽपि श्रुत्या परमात्मनि शक्त्यङ्गीकारेणैवातिरिक्तशक्तेस्सिद्धिः । अधिकं तत्रैव (अद्रव्य. 98-99 ) । अतश्च विरुद्धधर्माध्यासाभावात् न क्षणिकत्वसिद्धिः ॥ ननु सहकारिसमवधानासमवधाने अपि परस्परविरुद्धे एकस्मिन् कथं संभवत इत्यत्राह - एकस्मिन्नित्यादि । एकस्मिन्नेव वस्तुनि **सहकार्यन्वयानन्वयादिश्च** = सहकारिसम्बन्धासम्बन्धादिकमपि कालभेदात् भवति । एकदेशैककालावच्छेदेन एकस्मिन् वस्तुनि विरुद्धधर्मौ न मिलत इत्येव नियमः ॥ 

एवम् अनङ्गीकारे तस्याप्य् अनिष्टापत्तिं प्रदर्शयति - नो चेदित्यादि ।  
नो **चेत्** = एवं यदि नाङ्गीक्रयते, तदा देशभेदादपि विरुद्धधर्मसमावेशः नो **सुपरिहारः** = परिहर्तुं न शक्यते । **तेन** = एवं परिहाराभावेन क्वचित् एकं न **स्यात्** =क्वचित् किञ्चदपि न सिद्ध्येत् । कुर्वद्-रूपत्वरूपातिशयविशिष्टं बीजं यत्र यदाऽङ्कुरं जनयति, 
तदेव बीजं तस्मिन्नेव समये तत्पार्श्वदेशावच्छेदेन अङ्करं न जनयेदिति सर्वसंप्रतिपन्नम् ।  

एकत्र कालभेदेनापि अङ्कुरजनकत्वतदभावौ यदि न भवतः, तर्हि देशभेदेन अङ्कुरजनकत्वतदभावौ कथम् एकत्र स्यांताम्? अतः भवद्दृष्ट्या तत्र कुर्वद्रूपे बीजे सूक्ष्मो भेदः अङ्गीकर्तव्यः, एतद्देशावच्छेदेनाङ्कुरजनको भागः एकः, देशान्तरावच्छेदेनाङ्कराजनको भागश्चापर इति नास्ति विरोध इति वक्तव्यम् । एवमपि न दोषनिस्तारः। यो भागोऽत्रेदानीमङ्कुरजनकः, सः देशान्तरे तदानीं अङ्कुराजनक एव । अतश्च तस्मिन् विरुद्धधर्मसमावेशात् पुनरपि भेद आवश्यक इति क्षणिकवादोऽपि दुर्निरूपः स्यात् । ततश्च शून्यवाद एव स्यात् ॥ 

अयि स्थूलमते! अस्मदन्तरङ्गमेव भवता न ज्ञातम् । प्रकाशयामः परमं रहस्यम् 

> बौद्धाः खलु वयं लोके  
जगति ख्यातकीर्तयः ।  
क्रमेण सर्वनास्तित्व-  
वादे विश्रान्तिर् इष्यते ॥  
क्षणिकत्व-निरासेन  
बाह्यार्थानां निराकृतौ ।   
विज्ञान-मात्र-सत्यत्वे  
विश्रान्तिस्तु भवेत् स्वतः ॥  
तत्राप्य् अनुपपत्तिश् चेत्  
विश्रान्तिः शून्यसाधने ।  
अतश् शून्यं परं तत्त्वं  
सिद्ध्यति स्वयमेव हि ।  

+++(तत्रोत्तरम् -)+++

जानामि भोः भवन्तं वा,  
भ्रातरं भवतस्तथा ।  
त्वया प्रतारिता हन्त !  
कियन्तोऽद्यापि पण्डिताः ॥  
'अधिकारो ऽनुपायत्वान्+++(→प्रमाणानाम् पारमार्थिकत्वानभ्युपगमात्)+++ न  
वादे शून्य-वादिनः' ।  
स्मर्यतां चाप्ययं न्यायो  
महामेधाविना त्वया ॥  
परीक्षयामस् सर्वं चाप्य्  
अस्मिन् ग्रन्थे यथाक्रमम् ।  
यथावसरं चापि सावधानं निरीक्ष्यताम् ॥ 

अतश्च कुर्वद्रूपे वस्तुनि देशभेदात् अकुर्वद्रूपत्वस्य यथा विरोधो नास्ति, तथैव कालभेदादपि करणाकरणयोर्विरोधो नास्तीति वस्तूनां न क्षणिकत्वसिद्धिः ॥ २५ ॥
</details>

<details><summary>वरदार्य-सर्वाङ्कषा-पाठान्तरम् - २५</summary>

सर्वं सदा वर्तते, अनन्तरं कारकव्यापरैरभिव्यज्यते, इति वादः निराकृतः । जगति सर्व क्षणिकमेव, स्थिरं किञ्चिदपि नास्त्येव इति वैभाषिकवादनिराकरणमनन्तरप्रसक्तम्‌ । ते ह्येवं वदन्ति - परस्परविरुद्धानां धर्माणमेकत्र समावेशो न संभवतीति तवापीष्टम्‌ । तेन यत्र विरुद्धौ धर्मौ दृश्येते तत्र वस्तुनोर्भेद आवश्यकः । एवञ्च कुसूलस्थिते बीजादौ अङ्कुरजनकत्वाभावात्‌ क्षेत्रस्थे तस्मिन्‌ अङ्कुरजनकत्वदर्शनात्‌, अङ्कुरजनकत्वाजनकत्वयोरेकतर विरोधात्‌, कृसूलस्थबीजमेवान्यत्‌, कषतरस्थं चान्यदिति सिद्ध्यति । ननु कालभेदादुभयोर्न विरोधः, एक एव देवदत्तः पूर्वं काश्यां दृष्टः, अनन्तरं च कदाचित्‌ काञ्चयां दृश्यते । काशीस्थितितदभावौ कालभेदेन दृश्येते किलेति चेत्‌; देवदत्तशरीरस्य प्रतिक्षणम् उपचयापचयादिभिः भेदस्य आवश्यकत्वेन शरीरयोर्भिन्नत्वेन दृष्टन्तासिद्धेः । एवञ्च क्षत्रस्थबीजे अङ्कुरोत्पादकत्वदर्शनात्‌ तत्र कुर्वद्रूपत्वाख्यः कश्चन विशेषो वर्तते । तत्पूर्वक्षणे अङ्कुराकारणात्‌ तादृशविशेषाभावेन पूर्वक्षणबीजपिक्षया अनन्तरक्षणे बीजं भिन्नमेवेति सिद्धमिति वस्तूनां क्षणिकत्वं सिद्धम्‌ । तथा चानुमानम्‌ 'विमतं क्षणिकं सत्त्वात्‌, यथा जलधरः' इति । सत्त्वं हि अर्थक्रियाकारित्वम्‌ = यत्किञ्चित्फलरूपकार्यकारित्वम्‌ । अन्ततः ज्ञेयत्वस्य केवलान्वयित्वात्‌ ज्ञानरूपकार्यकारित्वं सर्वत्र वर्तत इति प्रतिक्षणं परिणामशालिमेघदृष्टान्तेन सर्वेषां क्षणिकत्वसिद्धिरिति । तत्रोत्तरमाह - वस्तुस्थैर्यमित्यादि । प्रत्यभिज्ञा = 'सोऽयं घटः' इत्यादिप्रत्यभिज्ञा वस्तुस्थैर्यम्‌ = वस्तूनां स्थिरताम्‌, क्षणिकत्वाभावं साधयेत्‌ । उक्तप्रत्यभिज्ञायाः प्रत्यक्षत्वेन, क्षणिकत्वानुमानेन प्रत्यक्षस्य बाधासंभवात्‌ इति भावः । ननु 'सेयं दीपज्वाला' इत्यादिप्रत्यभिज्ञायाः भ्रान्तित्वस्य सर्वसंमतत्वात्‌ (श्लो.३१) प्रत्यक्षस्यापि अनुमानेन बाधो दृश्यत इत्यत्रोक्तम्‌ - विरुद्धानुपहितविषयेति प्रत्यभिज्ञाविशेषणम्‌ । विरुद्धैः धर्मैः अनुपहितः = असंस्पृष्टः विषयः यस्येति विग्रहः । प्रतिक्षणं तेलादिक्षयस्य प्रत्यक्षतो दर्शनात्‌, कारणभेदे कार्यभूताया अपि ज्वालायाः भेदस्यावश्यकत्वात्‌, 'दीपज्वालाः भिन्नाः, भिन्नभिन्नकारणजन्यत्वात्‌, दीपान्तरज्वालावत्‌' इत्यनुमानेन ज्वालाभेदसिद्ध्या 'सेयं दीपज्वाला' इति ऐव्यप्रत्यभिज्ञायाः भ्रमत्वस्य, सर्वसंमतत्वेऽपि 'सोऽयं घटः' इत्यादिप्रत्यभिज्ञायाः अनन्तरकाले बाधाद्यदर्शनात्‌ भ्रान्तित्वं न संभवतीति भावः ॥   
ननु क्षेत्रस्थबीजे अङ्कुरजनकत्वदर्शनात्‌ तदनुगुणशक्तिरावश्यकी तत्पूर्वक्षणबीजे अङ्कुर जनकत्वाभावदर्शनाच्च शक्त्यभावश्च सिद्धः । ततश्च शक्तिशक्त्यभावरूपविरुद्धधर्मद्वयस्यैकस्मिन्नसंभवात्‌, शक्तिशून्यस्य शक्तिमतश्च भेदः आवश्यकः । 'इदं बीजं तद्बीजाद्भिन्नम्‌, अङ्कुरजनकत्वात्‌' इति वा, तद्बीजमेतद्बीजाद्भिन्नम्, अङ्कुराजनकत्वात्‌' इति वानुमानेन बीजयोर्भेदे सिद्धे 'सेयं दीपज्वाला' इति प्रत्यभिज्ञावदेव 'एकमिदं बीजम्‌' इति प्रत्यभिज्ञापि औपाधिकी, साजात्यमूलकत्वादिति सिद्ध्यतीति चेत्‌ - एकस्मिन्‌ शक्त्यशक्ती, न भवतः । दृश्येते किल शक्त्यशक्ती इति चेत्‌, न; शक्त्यशक्त्योः अतीन्द्रियत्वेन न ते दृश्येते । करणाकरणाभ्यां तदनुमानमिति चेत्‌ न; कृतितदितरयोः साह्यभेदेन सिद्धेः । कृतितदितरयोः = अङ्कुरकरणाकरणयोः साह्यभेदेन = साह्यम्‌ = सहकारि, तद्भेदेन सिद्धेः = निश्चयात्‌ । ततश्च शक्तत्वेऽपि मृत्सलिलादिसहकारिकारणसत्त्वे अङ्कुरोत्पत्तिः तदभावे चाङ्कुरोत्पत्तिः । तावतैव करणाकरणविरोधपरिहारात्‌ बीजयोर्भेदो न सिद्ध्यत्येव । करणाकरणाभ्यामेव शक्तितदभावयोरनुमानमित्यपि न; सहकारिसमवधानासमवधानाभ्यामेव तत्परिहारे, अनुमानस्यान्यथासिद्धत्वात्‌ । ननु सिद्धान्तेऽपि अतिरिक्तायाश्शक्तेरङ्गीकारात्‌ कथं तन्निरास इति चेत्‌; न शक्तिं निराकुर्मो वयम्‌, किन्तु करणाकरणाभ्यां भेदानुमानम्‌ । कथं तर्हि शक्तिः सिध्यति? 'परस्य शक्तिर्विविधैव श्रूयते' (श्वे.६-८) इति श्रुत्यैव शक्तिसिद्धिः । अत्यन्तातीन्द्रियवस्तुसाधने अनुमानस्य शक्त्यभावात्‌, ऐन्द्रियिकवस्तुष्वेव देशकालादिव्यवहितेष्वनुमानप्रवृत्तेर्वेदान्तिभिरङ्गीकारात्‌ । किञ्च शक्तेसुमानेन साधनेऽपि, बीजे अङ्कुरजनकशक्तिेरेव सर्वदा वर्तते । सहकारिसमवधाने तत्‌ कार्यं करोति, अन्यदा तु न । अथवा यत्र प्रकारान्तरेण निर्वाहो न भवति तादृशस्थल एव शक्तेरङ्गीकारात्‌ । बीजादौ शक्त्यनङ्गीकारेऽपि श्रुत्या परमात्मनि शक्त्यङ्गीकारेणैवातिरिक्तशक्तेस्सिद्धिः । अधिकं तत्रैव (अद्रव्य.९८-९९) । अतश्च विरुद्धधर्माध्यासाभावात्‌ न क्षणिकत्वसिद्धिः ॥   
ननु सहकारिसमवधानासमवधाने अपि परस्परविरुद्धे एकस्मिन्‌ कथं संभवत इत्यत्राह – एकस्मिन्नित्यादि । एकस्मिन्नेव वस्तुनि सहकार्यन्वयानन्वयादिश्च = सहकारिसम्बन्धासम्बन्धादिकमपि कालभेदात्‌ भवति । एकदेशैककालावच्छेदेन एकस्मिन्‌ वस्तुनि विरुद्धधर्मौ न मिलत इत्येव नियमः ॥   
एवमनङ्गीकारे तस्याप्यनिष्टापत्ति प्रदर्शयति - नो चेदित्यादि । नो चेत्‌ = एवं यदि नाङ्गीक्रयते, तदा देशभेदादपि विरुद्धधर्मसमावेशः नो सुपरिहारः = परिहर्तुं न शक्यते । तेन = एवं परिहाराभावेन क्कचित्‌ एकं न स्यात्‌ = क्कचित्‌ किञ्चिदपि न सिद्ध्येत्‌ । कूर्वद्रूपत्वरूपातिशयविशिष्टं बीजं यत्र यदाऽङ्कुरं जनयति, तदेव बीजं तस्मिन्नेव समये तत्पार्श्वदेशावच्छेदेन अङ्कुरं न जनयेदिति सर्वसंप्रतिपन्नम्‌ । एकत्र कालभेदेनापि अङ्कुरजनकत्वतदभावौ यदि न भवतः, तर्हि देशभेदेन अङ्कुरजनकत्वतदभावौ कथम्‌ एकत्र स्याताम्‌? अतः भवदृष्ट्या तत्र कुर्वद्रूपे बीजे सूक्ष्मो भेदः अङ्गीकर्तव्यः, एतद्देशावच्छेदेनाङ्कुरजनको भागः एकः, देशान्तरावच्छेदेनाङ्कुराजनको भागश्चापर इति नास्ति विरोध इति वक्तव्यम्‌ । एवमपि न दोषनिस्तारः । यो भागोऽत्रेदानीमङ्कुरजनकः, सः देशान्तरे तदानीं अङ्कुराजनक एव । अतश्च तस्मिन्‌ विरुद्धधर्मसमावेशात्‌ पुनरपि भेद आवश्यक इति क्षणिकवादोऽपि दुर्निरूपः स्यात्‌ । ततश्च शून्यवाद्‌ एव स्यात्‌ ॥   
अयि स्थूलमते! अस्मदन्तरङ्गमेव भवता न ज्ञातम्‌ । प्रकाशयामः परमं रहस्यम्‌ -   
बौद्धाः खलु वयं लोके जगति ख्यातकीर्तयः । क्रमेण सर्वनास्तित्ववादे विश्रान्तिरिष्यते ॥ क्षणिकत्वनिरासेन बाह्यार्थानां निराकृतौ । विज्ञानमात्रसत्यत्वे विश्रान्तिस्तु भवेत्स्वतः ॥   
तत्राप्यनुपपत्तिश्चेत्‌ विश्रान्तिः शून्यसाधने । अतश्शून्यं परं तत्त्वं सिद्ध्यति स्वयमेव हि ॥   
जानामि भोः भवन्तं वा, भ्रातरं भवतस्तथा । त्वया प्रतारिता हन्त! कियन्तोऽवापि पण्डिताः ॥   
'अधिकारोऽनुपायत्वान्न वादे शून्यवादिनः' । स्मर्यतां चाप्ययं न्यायो महामेधाविना त्वया ॥ परीक्षयामस्सर्वं चाप्यस्मिन्‌ ग्रन्थे यथाक्रमम्‌ । यथावसरं चापि सावधानं निरीक्ष्यताम्‌ ॥   
अतश्च कुर्वद्रूपे वस्तुनि देशभेदात्‌ अकुर्वद्रूपत्वस्य यथा विरोधो नास्ति, तथैव कालभेदादपि करणाकरणयोर्विरोधो नास्तीति वस्तूनां न क्षणिकत्वसिद्धिः ॥ २५ ॥
</details>

<details><summary>वरदार्य-सुबोधिनी (कन्नड)</summary>

[[33]] 

जगतृष्टिय प्रसङ्गदल्लि कार्यकारणभावक्कॆ सम्बन्धपट्ट विचार मुगियितु. ईग स्थिरवाद याव वस्तुवू जगत्तिनल्लिल्ल, ऎल्लवू क्षणिकवे ऎम्ब बौद्धर वादवन्नु निराकरिसुवुदु अनिवार्यवायितु. वस्तुगळॆल्लवू प्रतिक्षणवू नशिसि पुनः तानागिये हॊसदागि हुट्टुत्तवॆ, ऒन्दे रीतियल्लि रलु साध्यवे इल्ल. गद्दॆयल्लि अङ्कुरवन्नु हुट्टिसुव बीजवू, मॊदलु गुडाणदल्लिद्द बीजवू ऒन्देयागिद्दरॆ गुडाणदल्ले अदु अङ्कुरवन्नु हुट्टिसुत्तित्तु. आद्दरिन्द अङ्कुरवन्नु हुट्टिसुव क्षणदल्लिरुव बीज अदर पूर्व क्षणदल्लिद्द अङ्कुरवन्नु हुट्टिसद बीजक्किन्तलू भिन्नवे आगबेकागु इदेयाद्दरिन्द वस्तुगळॆल्लवू प्रतिक्षण बेरॆ बेरॆयागि नशिसि हुट्टुत्तिरु इवॆ ऎन्दु अवरु हेळुवरु. 

e 

इवर वाद सरियल्ल. एतक्कॆन्दरॆ, विरुद्धानुपहितविषया ऒन्दे वस्तुविनल्लि प्रत्यभिज्ञा वस्तुस्थॆर्यं साधयेत् विरुद्धवाद धर्मगळन्नु विषयीकरिसदॆ बरुवन्तह “अदे इदु' ऎम्ब प्रत्य भिज्ञॆ वस्तुविन स्थिरतॆयन्नु साधिसुवुदु. 

e 

ऒन्दु समय ऒन्दु वस्तुवन्नु नोडि, कालान्तरदल्लि पुनः अदन्नु नोडिदाग 'हिन्दॆ नोडिद्दे इदु' ऎम्ब अनुभव ऎल्लरिगू आगुवुदु. ई ज्ञानवन्नु प्रत्यभिज्ञॆ' ऎन्नुत्तारॆ. हिन्दॆ इद्दद्दू ईग इरुवुदू ऎरडू ऒन्दे ऎन्दु इदरिन्द निश्चितवागुत्तदॆ. आद्दरिन्द ऎल्ल वस्तुगळू स्थिरवागिरुववे हॊरतु, क्षणिकवल्ल. 

कृतितदितरयोः साह्यभेदेन सिद्धः एकस्मिन् शशक्ति न हागादरॆ गुडाणदल्लिद्दाग अदु एतक्कॆ अङ्कुरवन्नु हुट्टिसलिल्लवॆन्दरॆ, अङ्कुरवन्नु हुट्टिसुवुदु अथवा हुट्टिसदे इरुवुदु, नीरु मण्णु मुन्ताद सहकारिकारणविशेषगळ सम्बन्धदिन्द सिद्धिसुवुदरिन्द आ बीज दल्लि अङ्कुरवन्नु हुट्टिसुव शक्ति इरुवुदे हॊरतु ऒन्दे वसु विनल्लि शक्ति मत्तु अशक्ति ऎम्ब ऎरडु विरुद्ध धर्म इरुवुदे इल्ल. 

ऒन्दे वस्तुविनल्लि सहकारिकारणगळ सम्बन्ध मत्तु असम्बन्ध वॆम्ब ऎरडु परस्पर विरुद्ध धर्मगळु मात्र हेगॆ साध्य ऎन्दरॆ, 


[[34]] 

[श्लोक 26 

एकस्मिन् कालभेदाद्भवति च सहकार्ययानस्वियादि नो चेन्नू देशभेदाद सुपरिहरन नैकङ्क्ष्यचित्सात्॥ 

[प्रत्यभिज्ञा प्रत्यक्षद समर्थनॆ] 

-26- 

तदन्ने हि कालान्तरघटनमये नैककाले घटेतां 

कालते नवादि तत इहन मितिः प्रत्यभिज्ञॆति चेन्न । एकस्मिन् कालभेदात् सहकार्ययानन्वयादिश्च भवति 

ऒन्दे वस्तुविनल्लि गद्दॆयल्लिद्दाग सहकारिकारणगळ सम्बन्ध गुडाणदल्लि द्दाग असम्बन्ध ऎरडू आगुवुदरल्लि तप्पेनिल्ल. ऒन्दे कालदल्लि परस्पर विरुद्ध धर्म ऒन्दु वस्तुविनल्लि इरलारदे हॊरतु बेरॆबेरॆ कालदल्लि अदु बरबहुदु. इदरल्लि एनु विरोध ? 

नो चेत् देशभेदादपि नो सुपरिहरः- याव रीतियल्लू ऒन्दु वस्तुविनल्लि विरुद्ध धर्मवन्नु ऒप्पदिद्दरॆ, देश भेददिन्दलू आ विरोधवन्नु परिहारमाडलु साध्यवे इल्ल. याव बीज याव क्षणदल्लि याव जागदल्लि अङ्कुरवन्नु हुट्टिसुत्तिदॆयो, अदे बीज अदे कालदल्लि अदर पक्कद जागदल्लि अङ्कुरवन्नु हुट्टिसुवुदिल्लवष्टॆ. ईग ऒन्दे बीजदल्लि ऎरडु विरुद्ध धर्मगळन्नु अवरू ऒप्पले बेकु. तेन क्वचित् एकं न स्यात् -आद्दरिन्द ऎल्लू यावुदॊन्दू उळियलु साध्यवे इल्ल. देशभेददिन्द विरोधवन्नु परिहरिसुवुदादरॆ कालभेद दिन्दलू अदन्नु परिहरिसबहुदाद्दरिन्द क्षणिकत्व समञ्जसवल्ल । २५ । 

</details>

<details><summary>सर्वार्थसिद्धिः</summary>

अर्धवैनाशिकनिरासाय सत्कार्यवादे साधिते तुल्यन्यायतया सर्वनित्यत्ववादेन समुत्थितः सांख्यो निरस्तः । अथ  
पक्षत्रयप्रतिपक्षं वैनाशिकमतं निरस्यति- वस्तुस्थैर्यमिति ॥ वस्तुशब्देन सत्त्वानुमानसूचनम् । यथाऽऽहुः- "यत्सत्  
तत्क्षणिकं यथा जलधरः सन्तश्च भावा इति । यदक्षणिकं तदवस्तु यथा खसूनम् । अक्षणिकत्वे चामीषां तद्वदसत्त्व-  
प्रसङ्ग इति भावः । विरुद्धानुपहितविपयेति-- विरुद्धाधर्मासंसृष्टविषयेत्यर्थः । दीपस्रोतःप्रभृतिषु अनन्यथासिद्धभेदकब-  
लात् बाधः । विप्रतिपन्नैकत्वधीः प्रमा विरुद्धधर्मासंसृष्टविषयत्वात् संमतैकत्वधीवत् । न हि स्वलक्षणानां प्रत्येकमेकत्वं  
नास्ति ; तथा सत्येकानेकसर्वविकल्पलोपेन माध्यमिकविजयप्रसङ्गात् । रूपादिधीवदित्येव वोदाहर्तव्यम् । तदियं प्रमितिः सती प्रत्यभिज्ञा पूर्वापरकालवर्तिविषयं साधयति । दीपनदीप्रवाहकृत्तपुनःप्ररूढकेशादिषु तु संप्रतिपन्नसामग्री- भेदादिबाधकबलात् तस्या न साधकत्वम् । ननु स इति धीः स्मृतिः, अयमित्यनुभवः, निरन्तरात्पत्तेः ज्वालाक्षणेष्विव तयोर्भेदाग्रह इति, तन्न ; समानाधिकरणबोधात् । यद्यपि सोऽयमिति व्यवहारे तादृशधीभेदेन वैयधिकरण्यशङ्का ; तथाऽपि तमिमं पश्यामीत्यादिषु उभयाकारविशिष्टस्यैकस्य दृशिकर्मत्वदृष्टेर्बुद्ध्यैक्यं दुरपह्नवम् । अत एव ग्रहणस्मरणात्मकमिदं ज्ञानमिति वदन्तः प्रत्युक्ताः । ननु कथमिन्द्रियासंबद्धः तदंश इदानीमिन्द्रियेण गृह्येत ? मनोसंबद्धोऽनुभूतविषयः कथं मनसा ? तदनुभवजन्यसंस्कारसहकारादिति चेत्, समानमत्रापि । दृष्टत्वात् तथैव तत्रेति चेत, अत्राऽपि तथैव । वैद्याकारैकदेशादुत्पन्नस्य प्रत्यक्षत्त्वे शुक्तिरजतधीरपि मानं स्यादिति चेन्न; आरोपप्तारोपाभ्यां विशेपान् । किं च संस्कारोपनीतरजताद्यारोपे च इदं रजतमिति चाक्षुषबुद्धिरेका । न हि तत्र रजताद्बुद्ध्युत्पत्तिः, तस्यासन्निहितत्वात् ; अर्थजत्वेन त्वदुक्ताविसंवादित्वप्रसङ्गाच्च । इन्द्रियजन्यतया प्रत्यक्षत्ववत् संस्कारजन्यतया स्मृतित्वमपि दुर्निवारमिति चेन्न, तमेतमनुभवामि पश्यामीत्यादिप्रत्यक्षविरोधादेव । अत एव संस्कारप्राधान्यमुत्प्रेक्ष्य केवलस्मृतित्वशङ्काऽपि निरस्ता । भवतु वा स्मृतित्वमपि ; तथाऽपि स्मृत्यनुभवात्मकमेकं ज्ञान स्वविषयस्य स्थिरत्वं साधयत्येव । कथमप्रमा स्मृतिरर्थं व्यवस्थापयेदिति चेत् ; किमत्राप्रमात्वं ज्ञानव्यतिरिक्तत्वं वा ? अनुभवव्यतिरिक्तत्वं  
वा ? अयथार्थत्वं वा ? नाद्यः, असिद्धेः । न द्वितीयः, त्रितयप्रकाशवादिभिः स्मृतेरप्यात्मस्वात्मविषयेऽनुभवत्वस्वीकारात्, त्वया च स्वसंवेदनांशेऽपि । विषयांशेऽनुभवव्यतिरिक्तत्वं स्मृतेरिति चेत्, तथाभूताऽपि स्वकारणानुभवात् स्वविषयमबाधितं व्यवस्थापयेत् । अस्वातन्त्र्यादिविचारसत्यत्र प्रकृतानुपयुक्तः । न तृतीयः, यथार्थस्मृतौ विरोधाभावात् । सर्वाऽपि स्मृतिरयथार्था अतीतस्य वर्तमानतया अवभासादिति चेन्न ; अतीततयाऽपि प्रायशः स्मृतिभिरर्थोल्लेखात् । प्रच्युततदाकारस्य तद्वत्तया भासनादयाथार्थ्यमिति चेन्न ; स्मृतिप्रमोषे तदभावात्, अतीतादिविषयानुमानानामपि तत्प्रसङ्गाच्च । तर्हि पाकरक्तेऽपि श्यामत्वधीर्यथार्था स्यादिति च मन्दम् ; प्राचीनश्यामताबुद्धौ विरोधाभावात् । एतेन स्मृतिर्न बाह्यविषया नष्टेऽप्यर्थे स्मृतिदर्शनादिति वदन्तोऽपि निरस्ताः । एव प्रत्यभिज्ञा स्थिरविषयेति सिद्धे सोऽहमिति धीश्चात्मनः स्थिरत्वमुल्लेढि । तदहं स्मरामीति स्मृतिमात्रेण चैतत्सिद्धम् । ननु विरुद्धानुपहितविषयेत्यसिद्धम्, कुर्वदकुर्वत्क्षणयोः शक्त्यशक्तिभ्यां वैजात्यादित्यत्राह- नैकस्मिन्निति । कुर्वतोऽकुर्वतश्चैकत्वेऽङ्गीक्रियमाणेऽपि शक्त्यशक्तिरूपविरुद्धधर्माध्यासो न स्यादित्यर्थः । शक्तश्चेत्कुर्यादेव, न करोति चेदं कुसूलनिहितं बीजमिति प्रसङ्गतद्विपर्ययाभ्यां शक्त्यशक्तिसिद्धिरिति चेन्न ; शक्तस्यापि करणाकरणयोः सहकारिसन्निध्यसन्निधिप्रयुक्तत्वात् । तदाह- कृतितदितरयोरिति । साह्यं- सहभावः । कदाचित्पुष्कलैः सहकारिभिः साह्यं कदाचिद्विकलैरिति प्रयोजकभेदेनेत्यर्थः । अकुर्वत्स्वभावस्य कथं सहकारिभिरपि कुर्वता, कुर्वत्स्वभावस्य वा कथम् ?  
तद्विरहात्तदभाव इति चेन्न ; सहकारिसन्निधौ कुर्वत्तया तदभावे चाकुर्वत्तया स्वभावव्यवस्यासिद्धेः । परसापेक्षः कथं  
स्वभाव इति चेन्न ; स्वहेतुसापेक्षत्ववदुपपत्तेः, अधिपतिसहकार्यालम्बनसमनन्तरप्रत्ययाश्चत्वारो विज्ञानोत्पत्तौ कारण-  
मिति युष्मदुक्तिविरोधात् । अर्थजत्वं च प्रामाण्यं ब्रूषे । उपच्छन्दनार्थमुतानवाक्यमिति चेन्न ; अतिप्रसक्त्या सिद्धान्त-  
स्थितेर्दुर्निरूपत्वप्रसङ्गात् । शक्तं चेदन्त्यतनुसंयोगादिवदवश्यसिद्धसहकारिचक्रं स्वकार्यं कुर्यादिति चेन्न ; स्वकारणारापततां सहकारिणामेतदधीनत्वाभावान् । पराधीनत्वेऽप्यवर्जनीयं ततान्निधानमिति चेन्न ; अन्यथाऽपि दृष्टेः । अस्तु सहकारिसंबन्धासंबन्धादिकमेव विरुद्धत्वाद्भेदकमित्यत्राह- एकस्मिन्निति । आदिशब्देन प्रस्तुतकरणा- करणादिसंग्रहः । कालभेदाद्विरुद्धस्वीकारे किम्, कुत्र, नासीत्, न स्याद्वेति सर्वत्राव्यवस्थितिरिति चेन्न ; दर्शनादर्शननियमाभ्यामेव संभवासंभवस्थितेः । एवमनभ्युपगममनुवदन्प्रतिबन्दिमाह- नो चेदिति । अत्रास्ति करोति च, अन्यत्र नास्ति न करोति चेत्यादिनिर्देशभेदेन सत्त्वासत्त्वादिसमुच्चयः सुदुष्परिहरः स्यात् । अपिर्विषयभेदाद्यनुक्त- समुच्चये । विषयादिभेदादपि हि विरोधः परिह्रियते । क्वचिच्छक्तं क्वचिदशक्तं केनचिज्जन्यते व्यज्यते बाध्यते वा नान्येन, कस्यचित् प्रतियोगी व्याप्यः व्यापकः पूर्वः परो वा नान्यस्येत्यादि । एवं विषयभेदादिभिरपि विरोधस्ते दुष्परिहरः । ततः किमित्यत्राह- तेनेति । विरुद्धानां देशकालाद्यसमाहितविरोधत्वेन स्वलक्षणस्यापि विरुद्धशतक्षुण्णतया नानात्वे तत्क्षोदानां च तथातथा क्षोदे किंचिदप्येकं न सिध्येत्, तदभावे च कुतोऽनेकमिति माध्यमिकमतापातः । सैव तर्हि सुगतमतकाष्ठेति तत्र तिष्ठाम इति चेत् ; तन्निष्ठेन त्वयाऽस्मन्मतबाधकानुपन्यासे विवादाभावः । तदुपन्यासे तु तत्रतत्र तद्बाधावाधविकल्पदौस्थ्यं दुष्परिहरमिति भावः ॥ २५ ॥
</details>

<details><summary>नरसिंह-देवः आनन्ददायिनी - २५</summary>

इति सांख्योक्तसत्कार्यवादनिरासः  
सांख्यनिरसनानन्तरमेव वैनाशिकनिरसने संगतिमाह - अर्धवैनाशिकेति । अर्धवैनाशिको - वैशेषिकः ।  
वैनाशिको - बौद्धः । विनाशं व्यवहरतीति ठक् ।  
वस्तुशब्देनेति । तस्य सत्त्व(वस्तु)वाचित्वादिति भावः ।  
अवस्तु - असदित्यर्थः । विरुद्धेति - कथाञ्चिदपि परस्परसामानाधिकरण्यानर्हधर्मा (संसृष्ट) नाश्रयविषयेत्यर्थः । भेदकं - सामग्रीभेदादि ।  
तथा सतीति - स्वलक्षणं किञ्चिदपि एकं वा भिन्नं वा? भिन्नमपि किञ्चिदेकं वा भिन्नं वा? इति विकल्पेन स्वलक्षणसर्ववस्तुविलोपप्रसङ्गेन माध्यमिकमतप्रसङ्ग इत्यर्थः । सर्वस्याप्येवं विकल्पे कुत्रापि विश्रमाभावात् स्वलक्षणं भिद्यमानस्वरूपमेव यादवमुसलनीत्या न भवेदिति भावः ।  
ननु तेषां धर्मधर्मिभावाभावात् कथमेकत्वबुद्धिर्दृष्टान्तः ? इत्यत आह - रूपादिधीवदिति । तथा च एकत्वधीः - अभेदधीरित्यर्थः । प्रत्यभिज्ञाया ऐक्यसाधकत्वे अतिप्रसङ्गं पीरहरति - नदी प्रवाहेति । सम्प्रतिपन्नेति । तथा च न तुल्यबलत्वमिति भावः । आद्यदीपज्वालोत्पत्तौ अग्निवर्त्यवयवसंयोगो हेतुत्वेन निश्चितः । तथाऽन्त्यवर्तिसंयोगनाशो ज्वालानाशहेतुत्वेनावगतः । ततः प्रतिक्षणं अग्निवर्त्यवयवसंयोगतन्नाशानां भिन्नभिन्नानामुत्पद्यमानानां प्रतिक्षणं ज्वालातन्नाशोत्पादकत्वात् तत्र प्रत्यभिज्ञा बाधिता न साधिकेत्यर्थः । एतेन विप्रतिपन्नैकत्वधीः न प्रमा प्रत्यभिज्ञात्वात् नद्यादिप्रत्यभिज्ञावदिति प्रतिरोधः । तथा पूर्वानुमाने नदीप्रत्यभिज्ञायां व्यभिचारश्च परिहृतः । प्रतिपक्षे बाधितत्वमुपाधिरिति न तुल्यबलता । विरुद्धानुपहितविषयत्वाभावाद्व्यभिचाराभावश्चेति ध्येयम् । ननु प्रत्यभिज्ञाया ऐक्यसाधकत्वमनुपपन्नं ज्ञानद्वयात्मकत्वेन तस्याः पूर्वापरकालवर्तिवस्तुविषयकत्वस्य प्रत्येकमभावात् । न च तदु-भयगोचरज्ञानद्वयादैक्यसिद्धि; उभयत्रोभयगोचरत्वाभावे तदैक्यगोचरत्वासम्भवादिति शङ्कते - नन्विति । तर्हि बुद्धावैक्यगोचरबुद्धिः कथमित्यत्राह - निरन्तरोत्पत्तेरिति । ज्वालाक्षणेषु -ज्वालारूपवस्तषु । परिहरति - तन्नेति । ऐक्यरूपसामानाधिकरण्यविषयव्यवहारहेतुबोधस्य बाधकाभावे सामानाधिकरण्यविषयत्वनियमादिति भावः । उभयाकारेति - पूर्वकालिकत्ववर्तमानकालिकत्वविशिष्टस्यैकस्यैवेत्यर्थः । उभयघर्मविशिष्टस्यैकस्य दृक्कर्मत्वं बुद्ध्यैक्यमापादय(माक्षिप)तीति भावः । अन्यथा दृशिप्रयोगवत् अधीगर्थप्रयोगोऽपि स्यादित्यर्थः । केचित्तु दृशिकर्मत्वदृष्टेः - प्रत्यक्षमात्रकर्मत्वस्य द्वितीयाप्रयोगे दर्शनात् । अन्यथा तमित्यत्र अधीगर्थसम्बन्धेन षष्ठीप्रसङ्गादित्याहुः । ननु स्मृतिकर्मदृक्कर्मभेदाग्रहादुभयकर्मत्वविशिष्टे कर्मत्वव्यवहार इति चेत्; अत्र वदन्ति - बाधकाभावेन भेदाग्रहादैक्यव्यवहारस्य वक्तुमयुक्तत्वात् । न च सत्त्वानुमानं बाधकं; तस्यास्मात्प्रत्यक्षाद्दुर्बलतया बाधितत्वेन स्वरूपालाभादिति । अत एवेति - ज्ञानस्यैक्ये सिद्धे तस्य च प्रत्यक्षत्वे विरोधिपरोक्षत्वव्याप्यस्य स्मृतित्वस्य प्रत्यक्षे विरोघादिति भावः । वदन्तः - मीमांसकाः । ज्ञानद्वयवादी ग्रहणस्मरणात्मकज्ञानवादी च शङ्कते -नन्विति वेद्याकारो विषय इत्यर्थः । प्रत्यक्षत्वे - प्रत्यक्षप्रमात्वे । शुक्तिरदतोति - तस्या अपि वेद्याकारैकदेशेदमंशजन्यत्वादिति भावः । अर्थजन्यत्वाभावे किं प्रमात्वं न स्यादिति विवक्षितम्? उत तदैक्यं न स्यादिति? इति विकल्पमभिप्रेत्य आद्यं परिहरति - आरोपेति । अर्थजत्वाभावेऽपि बाधितेतरविषयत्वेन अंनुमितिवत् प्रामाण्यसम्भवादिति भावः । द्वितीयं परिहरति - किञ्चेति । तथाच व्यभिचारादर्थजत्वं तदैक्यस्याप्रयोजकमित्यर्थः । तमेतमिति - संस्कारजन्यत्वं स्मृतित्वप्रयोजकं न भवतीत्यर्थः । नन्विन्द्रियस्येव संस्कारस्य प्राधान्यात् केवलस्मृतित्वमस्तु विनिगमकाभावात् डति शङ्कां बाह्येन्द्रियसन्निकर्षनिरपेक्षसंस्कारजन्यत्वं स्मृतित्वप्रयोजकमिति परिहरति - अत एवेति । उक्तरी(ग)त्या प्रत्यक्षत्वस्य सिद्धत्वादित्यर्थः । स्वसंवेदनांशे - स्वात्मांशे इत्यर्थः; बौद्धैरपि स्वप्रकाशत्वस्वीकारादिति भावः । शङ्कते - विषयांशे इति । तथाभूताऽपीति - अनुभवव्यतिरिक्ताऽपि कारणरूपानुभवमाक्षिप्य तद्द्वारा अबाधितं विषयं साधयतीत्यर्थः । स्वकारणानुभवादिति - ल्यब्लोपे पञ्चमी । ननु स्मृतित्वेऽस्वातन्त्र्यं न स्यादिति शङ्कां परिहरति - अस्वातन्त्र्येति । स्वातन्त्र्यास्वातन्त्र्ययोरर्थव्यवस्थापनादावनुपयोगादित्यर्थः । ननु ज्ञानं स्वसमानकालिकत्वेन स्वविषयावभासनस्वभावं । तथाच स्मृतिरपि स्वविषयमतीतदेशकालादिकं वर्तमानतया गृह्णती बाधितवियत्वादप्रमेति शङ्कते - सर्वापीति । तादृशस्वभावोऽसिद्ध इति परिहरति - नेति । प्रच्युततदाकारस्य - अवगतपूर्वकालादिसंबन्धस्य । स्मृतिप्रमोषः - तत्तानवगाहिस्मृतिः । यथा ज्ञानद्वयं भ्रम इति पक्षे इदं रजतमित्यत्र रजतस्मृतिः । यदि ज्ञानस्यातीतादिविषयकस्याप्रामाण्यनियमः तदा दोषमाह - अतीतेति । प्राचीनश्यामताबुद्धौ -प्राचीनतया श्यामताबुद्धौ श्यामतामात्रबुद्धौ चेत्यर्थः ।  
बाह्यार्थे स्थैर्यं साधयित्वा आत्मनोऽपि स्थैर्यं साधयति - एवमिति ।  
कुर्वदकुर्वदिति - कार्यजनने वर्तमानव्यापारवत्तदभाववद्दण्डादिक्षणयोर्वस्तुनोरित्यर्थः । शक्त्यशक्ती -शक्तितदभावौ । ननु स्थायित्वपक्षेऽङ्कुरोत्पादकमेव बीजं कुसूलस्थमिति प्रत्यभिज्ञया साधनीयं । तत्र अङ्कुरोत्पादनशक्तिश्चेत् कुर्यादेव; न करोतीति(शक्त्यभावः कुसूलस्थस्य केदारस्थस्य शक्तत्वं करणादिति) विरुद्धधर्माध्यास इति शङ्कते - शक्तश्चेदिति ।  
शक्तस्यापीति - करणाकरणयौः शक्तितदभावप्रयुक्तत्वाभावान्न शक्त्यशक्तिरूपविरुद्धधर्माध्यासप्रसङ्ग इति भावः । सहशब्दस्य धर्म्यवाचकत्वात् तत्र भवप्रत्ययः कथमित्यत्राह - साह्यमिति । सहशब्दः सहितपरः; तस्य भावस्साह्यं । यद्वा त्रैलोक्यादिवत् स्वार्थिकः । तदेवाह - कदाचिदिति । पुष्कलसहकारिसान्निध्यमपुष्कलसहकारिसान्निध्यं चेत्यर्थः । भेदो - विशेषः ।  
सहकारिसन्निधाविति - दर्शनादित्यर्थः ।  
स्वहेत्विति - कुर्वत्स्वभाव(स्व)लक्षणस्यापि स्वहेतुपरसापेक्षतया स्वभावत्वाभावप्रसङ्गादिति भावः । ननु क्षणानां हेतुसापेक्षत्वमेव नास्तीत्यत आह - अधिपतीति - अधिपतिरिन्द्रियं चक्षुरादि । प्रतीयते अनेनेति प्रत्ययः - कारणं । उदितस्य ज्ञानस्य रसादिसाधारण्याद्रू(ण्ये रू) पादिविशेषनियमनादिन्द्रियस्याधिपतित्वं । नियामकस्याधिपतित्वात् । सहकारी - आलोकादिः । ततो जातस्य ज्ञानस्य स्पष्टता भवति । समनन्तरप्रत्ययः - संस्कारः । तस्मात् प्राचीनज्ञानोद्बोधः । आलम्बनप्रत्ययः - नीलानीलाद्यर्थाकारः प्रत्ययः । ज्ञानपदवेदनीयस्य चित्तस्य समनन्तरप्रत्ययसहितादधिपत्यादिविषयनियामकस्पष्टताप्रयोज (जन) कसहितान्नीलाकारज्ञानाच्चित्ताख्यं ज्ञानं नीलोऽहमित्याद्याकारसन्ततिं भजत इति चत्वारः प्रत्ययाः' इति बोधिचित्तविवरणे दर्शनादित्यर्थः । प्रामाण्यमिति - प्रामाण्यप्रयोजकमित्यर्थः । उपच्छन्दनं -वञ्चनं । उत्तानं - अहृदयं । अतिप्रसक्त्येति - त्वदुक्ताविदमुपच्छन्दनार्थमुत्तानं इदं नेति निर्णयनियामकाभावात्सन्देहादयं सिद्धान्त इति व्यवस्था न स्यादित्यर्थः । ननु शक्तस्य सहकारिसम्पत्तिनियमात् अन्त्यतन्तुसंयोगादिवत् स्वकार्यका(क)रणं न स्यादिति शङ्कामनूद्य सहकारिसंपत्तेश्शक्त्यधीनत्वाभावेन तथा नियम एव नास्तीति परिहरति - शक्तं चेदिति । अन्यथाऽपि - सहकारिसान्निध्याभाववत्तयापीत्यर्थः । दर्शनानुसारेण व्याप्तिर्वाच्येति भावः । करणाकरणादीत्यादिशब्देन शक्त्यशक्त्यादिकं गृह्यते । अव्यवस्थितिरिति - कालभेदेन सर्वं सर्वत्र स्यात् विरोधाभावादिति भावः । तथाच असाधारणधर्मव्यवस्था न सिध्येदिति ध्येयम् । सम्भवासम्भवौ - इदमत्रासीदिदमत्र भविष्यति इदमत्र नासीदिदमत्र न भविष्यतीति सद्भावासद्भावौ । यदि करणाकरणादीनां कालभेदेन समुच्चयेऽप्यव्यवस्थादोषः; तदा क्षणेऽपि देशभेदेन सत्त्वासत्त्वकरणाकरणादिसमुच्चयस्य दुष्परिहरत्वात् स दोषस्तवाऽपि स्यादित्याह - अत्रास्ति करोति चेति । विषयादिभेदादपीति - शक्त्यशक्त्यादीनां विषयादिभेदादपि विरोधाभावेन तत्प्रयुक्तो भेदः परिह्रियते इत्यर्थः । तदेव दर्शयति - क्वचिच्छक्तमिति । दण्डो घटे शक्तः पटोत्पादने शक्त्यभाववान् घटः क्वचिदधिकरणे जायते क्वचिद्व्यज्यते क्वचिद्बाध्यते; एवं केनचिज्जन्यते व्यज्यते बाध्यते च नान्येन; तथा कस्यचित्प्रतियोगी कस्यचिद्व्याप्यः कस्यचिद्व्यापकः इति शक्तत्वाशक्तत्वादीनामविरोध इत्यर्थः । आदिशब्देन कुत्रचित्संयोगतदभावादीनां ग्रहः । परः पूर्वं इत्यादौ कस्यचिदित्यस्य तस्मादिति विभक्तिविपरिणामेन कस्माच्चिदित्यन्वयः । केचित्तु - 'अन्यारादितरर्ते' इत्यादिना दिक्छब्दयोगे पञ्चम्याः 'तस्य परमाम्रेडितम्' इति निर्देशेन अनित्यत्वज्ञापनात् कस्यचिदित्यनुषङ्गः । भवत्पक्षे भिन्नविषयकत्वादिभिरपि विरोधपरिहारो न सम्भवति भिन्नविषयकत्वादेरपि विरुद्धत्वादित्याह - एवमिति । विषयभेदो भिन्नविषयत्वं । आदिशब्देन करणभेदादिसंग्रहः । तत्क्षोदानां -क्षणिकस्वलक्षणाद्भिन्नानां भागानां । तथातथा - जन्यत्वाजन्यत्वादिप्रकारेण । तदभावे इति - तथा च वस्तुनः पारमार्थिकत्वे तस्यैव किञ्चित्प्रति कुर्वत्त्वं किञ्चित्प्रत्यकुर्वत्त्वमित्यादि विरुद्धधर्माध्यासस्यावश्यकत्वात्; तादृशस्यासम्भवात् ॥  
कुर्वतोऽकुर्वतो नैक्यं सतश्चाप्यसतस्तथा ।  
अजन्यस्य च जन्यस्य तथाभातमतो मृषा ॥  
इति माध्यमिकमतापात इत्यर्थः । सैवेति - माध्यमिकमतमेवेत्यर्थः । शैत्यं हीत्यादिवत् स्त्रीत्वं । तदुपन्यास इति - बाधकोपन्यासे उपन्यस्तं प्रमाणं बाधितं न वा? आद्ये अस्मन्मतबाधो न स्यात् । द्वितीये बाधस्याबाधितत्वान्माध्यमिकमतं न स्यादिति माध्यमिकमनुस्य दुस्थत्वादित्यर्थः ॥२५॥
</details>

<details><summary>उत्तमूरु-वीरराघवः अलभ्यलाभः - २५</summary>

अर्धवैनाशिकस्तार्किकः, कार्यद्रव्यादिमात्रनाशस्वीकारात् । सर्वनित्यत्ववादी सांख्यः । सर्वस्य विनाशवादी माध्यामिकातिरिक्तबौद्धः । वेदान्तिनस्तु सर्वद्रव्याविनाशवादिनः कार्यभूतद्रव्यान्तरानंगीकारिणः । पक्षत्रयं सांख्यवेदान्तितार्किकपक्षाः ।  
अयं श्लोकार्थः - वस्तूनां क्षणिकत्वमिति बौद्धपक्षो न घटते, प्रत्यभिज्ञाविरोधात् । प्रत्यभिज्ञा हि सोऽयं घट इत्येवमादिः वस्तुनोऽनेकक्षणस्थायित्वरूपं स्यैर्यं साधयति । यदि, सः इति अयमिति च गृह्यमाणस्य मिथो विरुद्धधर्मविशिष्टता स्यात्, तदा प्रत्यभिज्ञा स्यादप्रमाणम् । विरुद्धधर्मोपहित एवात्र विषय इति । विरुद्धधर्मवत्ता, सेयं ज्वाला, सोऽयं प्रवाह इत्यादौ । ननु कुसूलस्थं बीजमङ्कुरं न करोतीति तस्याशक्तिः सिद्धा; क्षेत्रस्थबीजे तु तत्करत्वात् शक्तिः । अतो विरुद्धधर्मोपहितत्वमेवेति चेत् - अत्र शक्त्यशक्ती न स्तः । किं तु शक्तिरेव । तर्हि कुतो न करोतीति चेत् - कृतिः करणं तदितरत् अकरणमितीदं द्वयं साह्ये - सहकारिसाहित्ये भेदात् साकल्यवैकल्यरूपात् सिध्येत् । तावता नाशक्तिः ॥ सहकार्यन्वयतदभावरूपौ करणाकरणरूपौ च विरुद्धौ धर्मौ कथमेकत्रेति चेत् - कालभेदात् । एककाल एव हि विरोधः । यथा केषाञ्चिदेकत्र देश एव विरोधः । घटादेर्हि सत्त्वासत्त्वे द्वे अपि स्तो देशभेदात् । नो चेत् - अन्यथा, देशभेदमादायापि अन्वयानन्वयरूपविरोधो न सुपरिहरः स्यात् । तथा च तत्तत्क्षणरूपपदार्थस्य प्रत्येकमेकत्वमपि न भवेत् । तस्यैवैतद्देशावर्तित्वदेशान्तरावर्तित्वयोः एतद्देशकुर्वत्त्वदेशान्तराकुर्वत्त्वादीनामपि दुर्घटता स्यादिति । यत् सदिति । भावाः क्षणिकाः सत्त्वात् मेघादिवदिति प्रयोगः । अत्रान्वयव्याप्तिरिव व्यतिरेकव्याप्तिरपि गगनकुसुमादिदृष्टान्तेन । सत्त्वमर्थक्रियाकारित्वम्; किञ्चित्कार्यकारित्वमिति यावत् । न चाप्रयोजकत्वम् । यदि कार्यकारित्वे अक्षणिकं स्यात् । तदा प्रतिक्षणमेव कार्यमुत्पादयेत् ।   
तथा च बीजात् सर्वदाऽङ्कुरोत्पत्त्यापत्तिः । न च क्षेत्र एव तस्याङ्कुरोत्पादनशक्तिः, नान्यत्रेति वाच्यम्; शक्त्यशक्त्यादेरेकत्र समावेशायोगात् । तस्मात् सर्वं क्षणिकम् । तत्र क्षेत्रस्थबीज- मेवांकुरकरम्, अन्यत्तु तद्बीजादन्यदेवेति न तस्य हेतुत्वम् । न तावता पूर्ववीजानामसत्त्वम् । पूर्वपूर्वक्षणवीजानामुत्तरोत्तरक्षणरूपकार्यकारितया सत्त्वाक्षतेरिति । विप्रतिपन्ना - विवादविषयभूता सोऽयं घट इत्यादिः । संमतैकत्वधीः - तत्तद्व्यक्तौ एकत्वधीः । स्वलक्षणानां = बौद्धैस्तथा व्याह्रियमाणानां तद्व्यक्तीनाम । एकानेकेति । इदं स्वलक्षणमेकमनेकं वा, आद्ये कथं तत्रैतद्देशसर्वदेशान्तरासत्त्वरूपधर्मद्वयम् । अन्त्ये एकत्वानेकत्वयोर्विरोधः । अतः शून्यमेव तत्त्वं स्यादिति । एकत्वधीरेव दृष्टान्त इति निर्बन्धे मानाभावादाह रूपादिधीति । नीलपीतादिप्रत्येमधीत्यर्थः । स्मृतिरिति । वस्तुनोर्भिन्नत्वात् अभेदग्रहायोगात् पृथग्ग्रहणमेव वाच्यम् । तत्र संनिहितत्वासंनिहितत्वपवैलक्षण्यात् एकप्रत्यक्षविषयत्वायोगाच्च ज्ञानद्वयम् । तत्रैकं संस्काराधीनत्वान् स्मृतिरिति । सप्तानाधिकरणबोधात् - अभेदग्रहात् तद्बाधे मानाभावात् । वैयधिकरण्यशंकेति । गौरश्वः पुरुषो हस्तीत्यादाविवेति भावः । अत एवेति । तच्छब्दार्थे दृशिकर्मत्वप्रतीत्येत्यर्थः । ग्रहणस्मरणेति । यथा पर्वतो वह्निमानित्यस्य ज्ञानस्य पर्वतांशे प्रत्यक्षत्वमन्यांशेऽनुमितित्वञ्चेति भावः । पृच्छति नन्विति । प्रतिपृच्छति मनो संबद्ध इति । अनुभूतविषयः – बाह्यपदार्थः । प्रतिप्रश्नं परिहरति तदति । तदुभयेति पाठे पूर्वानुभवमनउभयेत्यर्थः । अत्रापि - ग्रहणस्मरणात्मकस्थलेऽपीत्यर्थः । शुक्तिरजतस्थलेऽपि न ज्ञानभेदः अन्यथाख्यातिस्वीकारादित्याशयेनाह किञ्च संस्कारेति । संस्कारोपनीतत्वं स्थापयति नहितत्रेति । अत एव - प्रत्यक्षानुभविरोधादेवाग्रहणस्मरणात्मकमिति पूर्वोक्तपक्षेऽपि न प्रकृतविवक्षितांशहानिः स्मृतिविषयैक्यस्य प्रत्यक्षविषये प्रतीतेः । स्मृतित्वस्य तत्तारूपधर्मांश एव स्थितेरित्याशयेनाह भवतु वेति । त्रितयप्रकाशयादिभिरिति । एकैकमपि ज्ञानं विषयं स्वस्वरूपं स्वाश्रयमात्मानञ्च प्रकाशयति । तत्र ज्ञाननवस्तु - विषये यथायथं प्रत्यक्षानुमितिशब्दबोधस्मरणादिरूपत्वेऽपि स्वस्वाश्रयोभयविषये एकरूपानुभवरूपतैवेति प्राभाकराः । आत्मस्वात्मेति । ज्ञानतदाश्रयेत्यर्थः । अस्वातन्त्र्येति । स्मृतेरनुभवोपजीवित्वात् अनुभवयाथार्थ्ये स्वयाथार्थ्यम्, तदभावे तदभाव इतीदमस्वातन्त्र्यमास्ताम्; तावता प्रवृत्तिसाफल्प्रादिविषये न किञ्चिद्वैषम्यमिति भावः । वर्तमानतयेति । देशान्तरे विचित्रं वस्तुं वीक्ष्य गृहमागतः तस्य नाशे जातेऽप्यजानानः, तत्र तदस्तीति व्यवहरति, तदेति भावः । नेत्यादि । तत्र तत् तदा आसीदिति यथावद् ग्रहणे कथमप्रमेति भावः । स्मृतिप्रमोषे - तद्देशतत्कालाग्रहेण वस्तुमात्रस्मृतौ । यथा, अस्य शब्दस्यायमर्थ इति वाच्यवाचकानुभवे उत्पादिते शब्दश्रवणे तदनुभवहेतुपुरुषकालदेशवाक्यादि विहाय अर्थमात्रस्मरणम् ॥ स्मृतिर्न बाह्यविषयेति । इदं जिज्ञासाधिकरणभाष्ये द्रष्टव्यम् । सोऽहमिति धीश्चेति । अत्र सोऽयं घट इत्यादि प्रागुक्तप्रत्यभिज्ञाऽपि प्रमाणम् । तद्देशतत्कालवर्तित्वस्मरणं हि तदनुभवपूर्वकम्; तदनुभवप्रकृतप्रत्यक्षोभयाधारैकात्माभावे कथमेतदुत्पत्तिरिति ततोऽप्यात्मस्थैर्यमनुमीयते; सोऽहमिति ज्ञाने तु अत्मसअथैर्यं साक्षात् विषयः; तदाह उल्लेढीति । स्वहेतुसापेक्षत्ववदिति ‘स्वस्य स्वरूपलाभे यथा हेत्वपेक्षा, तथा कुर्वत्त्वस्य स्वरूपलाभे सहकार्यपेक्षेति । अधिपतिः - इन्द्रियम् ; सहकारी - आलोकः आलम्बनं - विषयः; समनन्तरप्रत्ययः पूर्वक्षणस्थितं ज्ञानमिति चतुर्णां चाक्षुषप्रत्यक्षहेतुत्वमिति । उपच्छन्दनार्थम् - स्वोक्ते अभिमतिसंपादनार्थम् । उत्तानवाक्यम् - अवगाह्यविमर्शे अर्थलाभाक्षमम् आपातप्रियं वाक्यम् । अर्थजत्वं हीति । अव्यभिचारिज्ञानं हि प्रमा । अव्यभिचारित्वं प्रमाणस्य, ज्ञानस्य प्रमेयाविनाभावः प्रमेयजन्यत्वमेव । प्रत्यक्षे विषयः कारणं हीति तदाशयः । अतिप्रसक्त्येति । सर्वस्यापि बुद्धवाक्यस्यैवं प्रवृत्तत्वसंभावनयेत्यर्थः । तन्निष्ठेनेति । प्रमाणमन्तरा मतस्थापनं हि न भवति । अन्यथा सर्वोऽपि विजयेत । तदुपन्यासे च न सर्वशून्यत्वमिति ॥ २५ ॥
</details>

<details><summary>वाधूल-श्रीनिवासः गूढार्थ-विवृतिः - २५</summary>

वस्तुस्थैर्यमिति । विरुद्धधर्मासंसृष्टविषयत्वादिति । दीपैकत्वधीस्त्वन्या.........कावयवजन्यत्वरूपविरुद्धधर्मसंस्पृष्टविषयेति भावः । संमतैकत्वधीवत् इति । स्वलक्षणैकत्वधीवदित्यर्थः । दृष्टान्तासिद्धिमाशङ्क्य परिहरति न हीति । बौद्धैरेकत्वधर्मानङ्गीकारादाह रूपादीति । सामग्रीभेदादीति । भिन्नसामग्रीजन्यत्वरूपविरुद्धधर्मस्पृष्टविषयत्वं बाधकमिति भावः वेद्याकारैकदेशादिति । तत्ताया अतीततया अजनकत्वादिति भावः । प्रच्युततदाकारस्य - प्रच्युततत्ताकारस्य ॥ २५ ॥
</details>

<details><summary>सौम्य-वरद-रामानुज-गूढार्थ-प्रकाशः - २५</summary>

वेद्याकारैकदेशादिति । यस्मिन् ज्ञाने यद् यद् वेद्यं तत्सर्वजन्यत्वं तस्मिन् प्रत्यक्षप्रमाणनियामकं वक्तव्यम् । अन्यथा वेद्यैकदेशमात्रजन्यस्यापि प्रत्यक्षप्रमाणत्वे शुक्तिरजतधीरपि मानं स्यात् । न च सा तथा । तस्मात् प्रत्यभिज्ञायास्तत्तांशाजन्यत्वान्न प्रत्यक्षप्रमाणत्वमिति भावः । अविसंवादित्वप्रसङ्गादिति । अर्थक्रियाकारित्वप्रसङ्गादित्यर्थः । प्रच्युततदाकारस्य । प्रच्युतातीतत्वाकारस्येत्यर्थः । स्मृतिप्रमोष इति । वर्तमानत्वानवगाहिवस्तुमात्रस्मृतावित्यर्थः । कुर्वदकुर्वत्क्षणयोरिति । कुर्वदकुर्वद्वस्तुनोरित्यर्थः । यथा त्वन्मते कुर्वदकुर्वतोः नानाशक्त्यशक्तिरूपविरुद्धधर्मयोरेकत्रावस्थानं नास्ति – तथा तयोरेकत्वेऽपि शक्त्यशक्त्योः सहावस्थानं न स्यात् ; शक्तेरेव विद्यमानत्वादिति । विरुद्धशतक्षुण्णतयेति । क्वचिच्छक्तत्वं क्वचिदशक्तत्वमित्याद्यनेकविरुद्धधर्मसमावेशक्षुण्णतयेत्यर्थः । तत्क्षोदानां चेति । नानात्वेऽपि स्वाश्रयस्येतरव्यावृत्तिबुद्धिजननशक्तत्वात्.... न्यत्राशक्तत्वं एकत्वबुद्धिबाधकत्वमन्यथा बाधकत्वं स्वस्यानित्यतया अविभुतया च देशकालापेक्षया पूर्वत्वं पश्चात्त्वं स्वप्रागभावध्वंसप्रतियोगित्वं अन्यं प्रत्यप्रतियोगित्वं स्वाश्रयं प्रति धर्मत्वं अन्यं प्रत्यधर्मत्वं केनचित् ज्ञातत्वं अन्येनाज्ञातत्वमित्यादिविरुद्धधर्माध्यासात् नानात्वं वाच्यम् । तत्राप्येवंविधक्षोदसम्भवात् नानात्वम्, एवं तत्रापीति किञ्चिदप्येकं न सिद्ध्येदिति भावः ॥ २५ ॥
</details>

<details><summary>अभिनव-रङ्गनाथः भाव-प्रकाशः - २५</summary>

पक्षत्रयप्रतिपक्षमिति - यद्यपि तत्वसंग्रहे त्रैकाल्यपरीक्षायां शान्तरक्षितेन -  
हेम्नोऽनुगमसाम्येन स्थिरत्वं मन्यते तदा ।  
अवस्थाभेदवान् भावः कैश्चिद्बौद्धैरपीष्यते ॥  
इत्युक्तं । तत्र पञ्चिकायां 'भावान्यथावादी भदन्तधर्मत्रातः लक्षणान्यथावादी भदन्तघोषकः अवस्थान्यथावादी भदन्तवसुमित्रः पूर्वापरमपेक्ष्य अन्यथाऽन्यधिको बुद्धदेवः' इति चत्वारोऽस्तिवादाः भावलक्षणावस्थाऽन्यथान्यधिकसंज्ञिता विशदीकृताः । तत्र योगभाष्ये लक्षणपरिणामविचारावसरे यदुदाहरणं तदेवात्राऽपि द्वितीयपक्षे उपन्यस्तं । अवस्थापरिणामविचारावसरे योगभाष्योक्तोदाहरणद्वये एकैकमुदाहरणमालम्ब्य तृतीयचतुर्थपक्षयोः पृथग्भावः । अतो नित्यात्मतत्ववादिनो वात्सीपुत्रा इव एतेऽपि स्थिरद्रव्यवादिनो वैभाषिकैकदेशिनः सांख्यच्छायानुसारिणः । तेच इत्थं द्रव्यस्य स्थिरत्वं साधयन्ति -  
अतीताजातयोर्ज्ञानमन्यथाऽविषयं भवेत् ।  
द्वयाश्रितं च विज्ञानं तायिना कथितं कथम् ॥ १७८८ ॥  
कर्मातीतं च निस्तत्वं कथं फलदमिष्यते ।  
अतीतानागते ज्ञानं विभक्तं योगिनां च किम् ॥  
न द्रव्यापोहविषया अतीतानागतास्ततः ।  
इति (तत्वसंग्रहे) अत्र पञ्चिका - 'उक्तं हि भगवता अतीतं चेद्भिक्षवो रूपं नाभविष्यन्न श्रुतवानार्यश्रावकोऽतीतरूपेऽनपेक्षोऽभविष्यत् । यस्मात्तर्ह्यतीतं रूपं तस्माच्छ्रुतवानार्यश्रावकोऽतीतरूपेऽनपेक्षो भवतीति विस्तरः । तथा यत्किञ्चिद्रूपमतीतमनागतादि तत्सर्वमभिसंक्षिप्य रूपस्कन्ध इति सख्यां गच्छतीत्यादि । किञ्च द्वयं प्रतीत्य विज्ञानमुत्पद्यते इति भगवतोक्तं । कतमद्द्वयम्? चक्षूरूपाणि यावन्मनोधर्माः इति' इति । किञ्च आसीन्मान्धानो ब्रह्मदत्तो भविष्यति शङ्खश्चक्रवर्ती मैत्रेयस्तथागत इत्यादि' इति च । अत्रैव पूर्वं अस्माभिः उदाहृतं (२९) 'कामेऽष्टद्रव्यकोऽणुशब्दः, इति (न्या-वा-ता-टीकास्थं) बुद्धवाक्यमप्येतत्पक्षे द्रव्याङ्गीकारेण स्वरसं । क्षणिकत्वोक्तिस्तु धर्माणामागमापायितया तेषु क्षणिकता सम्भवेन तन्निबन्धना स्यात् । अत एव स्वलक्षणाभिधेयस्थिरद्रव्यविषयनिर्विकल्पकं प्रमा; क्षणिक-धर्मावगाहिविकल्पोऽप्रमा इत्यपि सम्भाव्यते । एवं च निरन्वयविनाशवादितया वैनाशिकशब्दवाच्यबौद्धमतसामान्यस्य सांख्यादिप्रतिपक्षता न युक्ता । तथाऽपि तत्वसंग्रहे -  
किञ्चातीतादयो भावाः क्षणिकाः स्युर्न वा यदि ।  
आद्याः पुनस्तयोः प्राप्ता सैवापरिमिताध्वता ॥  
यःक्षणो जायते तत्र वर्तमानो भवत्यसौ ।  
उत्पद्य यो विनष्टश्च सोऽतीतो भाव्यनागतः ॥  
अथाऽप्यक्षणिकास्ते स्युः कृतान्तस्ते विरुध्यते ।  
इत्यादिना दूषणमभिधाय -  
रूपादित्वमतीतादेर्भूतानां भाविनीं तथा ।  
अध्यारोप्य दशामस्य कथ्यते न तु भावतः ॥ १८४६ ॥  
इत्यादिना स्वपक्षदूषणोद्धारः कृतः । आचार्यैश्च नित्यात्मतत्वाङ्गीकर्तृवैभाषिकैकदेशिमते परमतभङ्गे क्षणिकतत्वसाधकहेतोर्विरोध उद्भावित इति नैतत्पक्षस्साधीयानित्याचार्याणामाशयः । वैनाशिकत्वं च नैतेषां । परमाण्वादीनां निरन्वयविनाशानङ्गीकारात्खलु काणादानामाक्षपादा-नामर्धवैनाशिकता । वस्तुसामान्यस्य निरन्वयविनाशमङ्गीकुर्वतामेव वैनाशिकता न तु स्थिरद्रव्यमभ्युपगच्छतामिति । एतदेवाभिप्रेत्य अत्र बौद्धमतमित्यनुक्त्वा \*वैनाशिकमतमित्युक्तिः । वैनाशिकशब्देन -   
तत्र ये कृतका भावाः ते सर्वे क्षणभङ्गिनः ।  
विनाशं प्रति सर्वेषामनपेक्षतया स्थितेः ॥ ३५३ ॥  
इत्युपक्रम्य तत्वसंग्रहे क्षणिकत्वसाधनावसरे उक्ता युक्तिस्सूच्यते ।  
तत्रैव -  
अथवाऽस्थान एवायमायासः क्रियते यतः ।  
क्षणभङ्गप्रासद्ध्यैव प्रकृत्यादि निराकृतम् ॥  
उक्तस्य वक्ष्यमाणस्य जात्यादेश्चाविशेषतः ।  
निषेधाय ततः स्पष्टं क्षणभङ्गः प्रसाध्यते ॥ ३५१ ॥  
इतिः वैनाशिकमतस्य पक्षत्रयप्रतिपक्षताऽपि स्फुटमभिहिता इति ।  
न खलु प्रत्यभिज्ञानं प्रत्यक्षमुपपद्यते ।  
वस्तुरूपमनिर्देश्यं साभिलाषं (पं)च तद्यतः ॥ ४४६ ॥  
भ्रान्तं च प्रत्यभिज्ञानं प्रत्येकं तद्विलक्षणम् ।  
अभेदाध्यवसायेन भिन्नरूपे प्रवृत्तितः ॥  
पूर्वं संविदिताकारगोचरं चेदिदं भवेत् ।  
जायेत पूर्वमेवेदं तादर्थ्यात्पूर्वबुद्धिवत् ॥  
नचैवं तेन नैवेदं तदर्थग्राहकं मतम् ।  
अभेदाध्यवसायेन भिन्नरूपेऽपि वृत्तितः ।  
मायागोलकविज्ञानमिव भ्रान्तमिदं स्थितम् ॥ ४५० ॥  
निष्पादितक्रिये चार्थे प्रवृत्तेः स्मरणादिवत् ।  
न प्रमाणमिदं युक्तं करणार्थविहानितः ॥ ४५१ ॥  
इति तत्वसंग्रहे शान्तरक्षितेन प्रत्यभिज्ञायाः भ्रान्तत्वसाधनसरणिरयुक्तेत्यभिप्रेत्याह - \*'वस्तुस्थैर्यमितीत्यादि । '\*वस्तुशब्देनेति - न्यायबिन्दौ 'अर्थक्रियासामर्थ्यलक्षणत्वाद्वस्तुनः' इत्युदाहृतधर्मकीर्तिवचनादिति भावः । सिद्धान्ते अनुमानस्य वस्तुधर्मग्राहकत्वाङ्गीकारात् स्थिरत्वं वस्तुधर्मः अनुमानेन साधयितुं शक्यते । बौद्धमते उदाहृतधर्मकीर्तिवचनेन अनुमानस्यापरमार्थसामान्यग्राहकत्वस्थापनेन -  
कल्पनापोढमभ्रान्तं प्रत्यक्षं निर्विकल्पकम् ।  
विकल्पोऽवस्तुनिर्भासादसंवादादुपप्लवः ॥  
इत्यत्रावस्तुनिर्भासस्यासंवादादिहेतुत्वाभिधानेन च अनुमानेन वस्तुधर्मस्य क्षणिकत्वस्य साधनोद्यमोऽनुचित इत्यपि वस्तुस्थैर्यमित्यनेन सूच्यते । यच्च रत्नकीर्तिना प्रथमक्षणभङ्गसिद्धौ - 'विकल्पेन यदुपनीयते तत्सर्वमवस्तु । ततश्च वस्त्वात्मके क्षणिकत्वे साध्ये अवस्तूपस्थापयन्ननु-मानविकल्पो विरुद्धः' इत्याक्षिप्य 'अवस्तुनो वस्तुनो वा स्वाकारस्य ग्राह्यत्वेऽपि अध्यवसेयवस्त्वपेक्षयैव सर्वत्र प्रामाण्यप्रतिपादनात् वस्तुस्वभावस्यैव क्षणिकत्वस्य सिद्धिरिति क्व विरोधः? यच्च गृह्यते यच्चाध्यवसीयते ते द्वे अपि अन्यनिवृत्तौ न वस्तुनी स्वलक्षणावगाहित्वे अभिलापसंसर्गानुपपत्तेरिति चेत्; न; अध्यवसायस्वरूपापरिज्ञानात् । अगृहितेऽपि वस्तुनि मानस्यादिप्रवृत्तिकारकत्वं विकल्पस्याध्यवसायित्वं । अप्रतिमासेऽपि प्रवृत्तिविषयीकृतत्वमध्यवसेयत्वं । एतच्चाध्यवसेयत्वं स्वलक्षणस्यैव युज्यते नान्यस्य अर्थक्रियार्थित्वादर्थिप्रवृत्तेः । एवंचाध्यवसाये स्वलक्षणस्यास्फुरणमेव । न च तस्यास्फुरणेऽपि सर्वत्राविशेषेण प्रवृत्त्याक्षेपप्रसङ्गः । प्रतिनियतसामग्रीप्रसूतात् प्रतिनियतस्वाकारात् प्रतिनियत-शक्तियोगात् प्रतिनियत एवातद्रूपपरावृत्ते अप्रतीतेऽपि प्रवृत्तिसामर्थ्यदर्शनात् । यथा सर्वस्यासत्त्वेऽपि बीजादङ्कुरस्यैवोत्पत्तिः दृष्टस्य नियतहेतुफलभावस्य प्रतिक्षेप्तुमशक्यत्वात् । परं बाह्येनार्थेन सति प्रतिबन्धे प्रामाण्यमन्यथा त्वप्रामाण्यमिति विशेषः' इति समाधानमुक्तं; तत्रेदं विचारणीयम् - प्रामाण्यं कीदृशं? इति अभिमतार्थक्रियासमर्थार्थप्रापणशक्तिभत्त्वं प्रामाण्यं 'सम्यग्ज्ञानपूर्विका सर्वपुरुषार्थसिद्धिः' इति न्यायबिन्दूपक्रमवाक्यव्याख्याने व्यक्तमेतत् । एवं तत्वसंग्रहादौ; इति चेत्; अस्य प्रत्यक्षपश्चाद्भाविविकल्पसाधारणस्य प्रत्यभिज्ञायामपि सत्त्वेन रत्नकीर्तिना तदप्रामाण्योक्तिरनुचिता । यथोक्तं तेनैव द्वितीयायां क्षणभङ्गसिद्धौ - 'साक्षात्पारम्पर्येण वस्तुसामर्थ्यभाविनी हि वस्तुप्रतीतिः! यथा प्रत्यक्षमनुमानं प्रत्यक्षपृष्ठभावी च विकल्पः । अवस्तु - नस्तु सामर्थ्याभावाद्विकल्पमात्रमेव प्रतीतिः । वस्तुनो हि वस्तुबलभाविनी प्रतीतिः! यथा साक्षात्प्रत्यक्षं परम्परया तत्पृष्ठभावी विकल्पोऽनुमानं च' इति । तत्वसंग्रहव्याख्यायां पञ्चिकायामपि - (१३०६ श्लो) 'प्रत्यक्षं कल्पनापोढमपि सजातीयविजातीयव्यावृत्तवस्त्वाकारानुगमाच्च तत्रैव वस्तुनि विधिप्रतिषेधावाविर्भावयति अनलोऽयं नासौ कुसुमस्तबकादिरिति । तयोश्च विकल्पयोः पारम्पर्येण वस्तुनि प्रतिबन्धादविसं-वादित्वेऽपि न प्रामाण्यमिष्टं । दृश्यविकल्प्ययोरेकत्वाध्यवसायेन प्रवृत्तेरन-धिगतवस्तुरूपाधिगमाभावात्' इति । नन्वनधिगतार्थगन्तृत्वं तत् ।  
तदुक्तं तत्वसंग्रहे -  
विज्ञातार्थाधिगन्तृत्वात् स्मार्तज्ञानसमं परम् । (१२९८)  
इति । तत्र पञ्चिका - 'यत् गृहीतग्राहि ज्ञानं न तत्प्रमाणं यथा स्मृतिः गृहीतग्राही च प्रत्यक्षपृष्ठभावी विकल्प इति व्यापकविरुद्धोपलब्धिरिति, इति चेत्; न; बौद्धमते स्वलक्षणस्यैव प्रत्यक्षविषयत्वेन तस्य विकल्पेऽभानेन तथोक्त्यसंभवात् । अध्यवसेयं परिभाषामात्रसिद्धं कंचन विषयं प्रकल्प्य विकल्पस्य यथाकथञ्चिदधिगतार्थगन्तृत्वाङ्गीकारेऽपि 'प्रत्यक्षेणैव शब्दादौ धर्मिणि गृहीतत्वादनित्यतादेः तत्रानुमानविकल्पः प्रवर्तमानः प्रमाणं न प्राप्नोति' इति पञ्चिकोक्त एव दोषः । 'न हि शब्दे धर्मिणि गृहीतेऽपि तदव्यतिरेकि क्षणिकत्वमगृहीतमिति व्यवस्थाप्यते' (४५८) इति पञ्चिकायामुक्तेः । 'प्रत्यक्षमुत्पन्नमपि यत्रांशेऽवसायं जनयति स एवांऽशो व्यवहारयोग्यो गृहीत इत्यभिधीयते । यत्र तु भ्रान्तिनिमित्तशात्समारोपप्रवृत्तेर्न व्यवसायं जनयितुमीशं स व्यवहारायोग्यत्वात् गृहीतोऽप्यगृहीतप्रख्य इति तत्रानुमानस्य प्रवृत्तसमारोपव्यव-च्छेदाय प्रवर्तमानस्य प्रामाण्यं भवति न पुनः प्रत्यक्षानन्तरभाविविकल्पस्य तस्य प्रवृत्तसमारोपव्यवच्छेदाभावात् । किं पुनः कारणं सर्वतो भिन्ने वस्तुरूपे अनुभवोत्पत्तावपि तथैव न स्मार्तो निश्चयो भवति? उच्यते; कारणान्तरापेक्षत्वात् । न ह्यनुभूत इत्येव निश्चयो भवति! तस्याभ्यासार्थित्वपाटवादिकारणान्तरापेक्षत्वात् । यथा जनकाध्यापकाविशेषेऽपि पितरमायान्तं दृष्ट्वा पिता म आगच्छति नोपाध्याय इति निश्चिनोति ।' इति पञ्चिकोक्तसमाधानादरे च अनुवृत्तेरिदन्तांशस्य च पूर्वमगृहीतस्य विकल्पे ग्रहणेन तदंशमादायानधिगतार्थगन्तृत्वस्य विकल्पेऽपि संभवात् बुद्धिसरे तत्त्वेदन्त्वे इति श्लोकविवरणे च प्रत्यभिज्ञाया अपि समारोपव्यच्छेदव्यवस्थापनपूवर्कं 'सन्दिग्धवस्तुनिर्णयनिबन्धनमेव प्रत्यभिज्ञा-प्रामाण्यं' इति पञ्चिकाक्षिप्त (४५८) पक्षस्सिद्धान्तयिष्यते । अतः -  
तत्वान्यत्वोभयात्मानस्सन्ति जात्यादयो न च ।  
यद्विकल्पकविज्ञानं प्रत्यक्षत्वं प्रयास्यति ॥ (१३०४)  
वस्तुतस्तु निरालम्बो विकल्पस्संप्रवर्तते ।  
तस्यास्ति विषयो नैव यो विभिद्येत कश्चन ॥ (१३०९)  
इति ।   
अनुमानं सविषयं वर्ण्यते न त्वगोचरम् । (१३३९)  
इति च परमताभिप्रायेण । तत्वसंग्रहे 'न हि बौद्धानामपि परेषां निर्विषयं परमार्थतोऽनुमानम्' इति पञ्चिकायां; भ्रान्तं ह्यनुमानं स्वप्रतिभासेऽनर्थेऽघ्यवसायेन प्रवृत्तत्वात् । प्रत्यक्षं तु ग्राह्ये न विपर्यस्तं' इति न्याबिन्दुटीकायां च वस्त्वग्राहकत्वेन प्रत्यक्षविकल्पतुल्यतयोक्तस्यानु-मानविकल्पस्यापि प्रामाण्यं । तेन वस्तुधर्मक्षणिकत्वसाधनं च न संभवति । ग्राह्याध्यवसेयभेदेन विषयद्वैविध्यं तु शशविषाणायते इति बुद्धिसरे विवेचयिष्यते इति भावः । न्यायबिन्दौ यत्सत् तत्सर्वमनित्यं यथा घटादिरित्यत्र धर्मकीर्तिवाक्ये अनित्यत्वं क्षणिकत्वमिति न स्फुटमिति प्रकृतोपयोगि ज्ञानश्रीवाक्यमादत्ते \*यत्सत्तत् क्षणिकमित्यादि -  
यत्सत्तत्क्षणिकं यथा जलधरः सन्तश्च भावा अमी  
सत्ताशक्तिरिहार्थकर्मणि मितेः सिद्धेषु सिद्धा न सा ।  
नाप्येकैव विधाऽन्यथा परकृतेनापि क्रियादिर्भवेत्  
द्वेधाऽपि क्षणभङ्गसन्ततिरतः साध्ये च विश्राम्यति ॥  
इति पूर्णश्लोकः ।  
आक्षिप्तव्यतिरेका या व्याप्तिरन्वयरूपिणी ।  
साधर्म्यवति दृष्टान्ते सत्त्वहेतोरिहोदिता ॥  
घटापेक्षया जलधरे क्षणिकत्वं सुग्रहमित्यभिप्रेत्य दृष्टान्ततोक्तिः । यदि तत्राऽपि विप्रतिपत्तिः तदा प्रसङ्गतद्विपर्ययाभ्यां दृष्टान्ते क्षणिकत्वं साधनीयम्, तत्प्रकारः क्षणभङ्गसिद्धावुक्तः अत्र प्रयोगः - यत् यदा यज्जननव्यवहारयोग्यं तत् तदा तज्जनयत्येव; यथा अन्त्या कारणसामग्री स्वकार्यं । अतीतानागतक्षणभाविकार्यजननव्यवहारयोग्यश्चायं घटो वर्तमानक्षणभाविकार्यकरणकाले सकलक्रियातिक्रमकालेऽपीति स्वभावहेतुप्रसङ्गः । यत् यदा यन्न करोति तत्तदा तत्र समर्थव्यवहारयोग्यं; यथा शाल्यङ्कुरमकुर्वन् कोद्रवः शाल्यङ्कुरे । न करोति चैष घटो वर्तमानक्षणभाविकार्यकरणकाले सकलक्रियातिक्रमकाले चातीतानागतक्षणभाविकार्यमिति व्यापकानुपलब्धिर्भिनत्ति समर्थक्षणादसमर्थक्षणम् । व्यापकानुपलब्धिः प्रसङ्गविपर्ययः इति । एवं नानाकालस्यैकस्य वस्तुनो वस्तुतोऽसंभवेऽप्यतद्रूपपरावृत्तयोरेव साध्यसाधनयोः प्रत्यक्षेण व्याप्तिग्रहणात् । द्विविधो हि प्रत्यक्षस्य विषयो ग्राह्योऽध्यवसेयश्च । सकलातद्रूपपरावृत्तं वस्तुमात्रं साक्षादस्फुरणात् प्रत्यक्षस्य ग्राह्यो विषयो मा भूत्; तदेकदेशग्रहणे तु तन्मात्रयोर्व्याप्तिनिश्चायकविकल्पजननादध्यवसेयो विषयो भवत्येव क्षणग्रहणे सन्ताननिश्चयवत् रूपमात्रग्रहणे घटनिश्चयवच्च; अन्यथा सर्वानुमानोच्छेदप्रसङ्गात् इत्यपि ॥ यस्य क्रमाक्रमिकार्यविषयत्वं नास्ति न तच्छक्तं यथा शशविषाणं । नास्ति च नित्याभिमतस्य भावस्य क्रमाक्रमिकार्यविषयत्वमिति व्यापकानुपलम्भेन विपर्यये बाधकप्रमाणेन व्याप्तिसाधनं सूचयन् -  
व्यतिरेकात्मिकां व्याप्तिमाक्षिप्तान्वयरूपिणीम् ।  
वैधर्म्यवति दृष्टान्ते सत्त्वहेतोः प्रभाषते ॥  
यदक्षणिकमित्यादिना व्यापकानुपलम्भः अक्षणिकस्यासत्त्वं सत्त्वस्य ततो व्यतिरेकं क्षणिकत्वेन व्याप्तिं च साधयत्येकव्यापारात्मनेति स्थापितं द्वितीयक्षणभङ्गसिद्धौ रत्नकीर्तिनेति तत्रैव द्रष्टव्यम् । \*विरुद्धेत्यादि - न्यायसिद्धाञ्जने तु अबाधितबुद्धित्वादिति हेतुरुक्तः । \*सम्मतैकत्वधीवदिति - यद्यपि अभिज्ञाप्रत्यभिज्ञाविषययोरेकत्वयोर्भेदोऽद्रव्यसरे वक्ष्यते । तथाऽप्येकत्वशब्देनोभयोरभिधानेनैकत्वविषयकत्वं धीद्वयस्याप्यक्षतम् ।  
बौद्धमते तु -  
अतद्रूपपरावृत्तगजादिव्यतिरेकिणी ।  
न संख्या भासते ज्ञाने दृश्येष्टा नैव सास्ति तत् ॥  
इति तत्वसंग्रहे (६३८) शान्तरक्षितेन एकत्वसंख्यायाः धर्मिरूपाया भानाङ्गीकारेण बाह्यार्थवादिवैभाषिकमतेतज्ञानस्य अनुमानप्रामाण्योपपादनदिशा प्रमात्वं संभवतीति भावः । \*एकानेकसर्वविकल्पलोपेन माध्यमिकविजयप्रसङ्गादिति । तदुक्तं वसुबन्धुना विंशतिकारिकाविज्ञप्तिमात्रतासिद्धौ -  
रूपाद्यायतनास्तित्वं तद्विनेयजनान् प्रति ।  
अभिप्रायवशादुक्तमुपपादुकसत्त्ववत् ॥  
न तदेकं न चानेकं विषयः परमाणुशः ।  
इति । इदं च तत्त्वसंग्रहे शान्तरक्षितेन -  
यदि ज्ञानातिरेकेण नास्ति भूतचतुष्टयम् ।  
तत्किमेतन्नु विच्छिन्नं विस्पष्टमवभासते ॥ ? (१९३५)  
तस्यैवं प्रतिभासेऽपि नास्तितोपगमे सति ।  
चित्तस्यापि किमिस्तित्वे प्रमाणं भवतां भवेत् । ?  
भासमानः किमात्माऽयं बाह्योऽर्थः प्रतिभासते ॥ ?  
इत्यारभ्य -   
असन्निश्चययोग्योऽतः परमाणुर्विपश्चिताम् ।  
एकोनकस्वभावेन शून्यत्वाद्वियदब्जवत् ॥ (१९९७)  
इत्यन्तसंदर्भेण वैभाषिकसौत्रान्तिकमतयोर्दूषणेन दृढीकृतं । एवं च -  
विज्ञानं जडरूपेभ्यो व्यावृत्तमुपजायते ।  
इयमेवात्मसंवित्तिरस्य याऽजडरूपता । (२०००)  
इत्यादिना तत्वसंग्रहे वैभाषिकसौत्रान्तिकाभिमतं अर्थसंवेदनं प्रतिषिध्य योगाचाराभिमतात्मसंवेदनसाधनं तु न सम्यक्; माध्यमिकैः सर्वत्र निस्स्वभावत्वलक्षणशून्यत्वस्य स्थापनेन जडस्वभावतद्व्यावृत्तस्वभावयोश्शशविषाणसोदरत्वात् । किञ्च -  
विज्ञप्तिमात्रतासिद्धिर्धीमद्भिर्विमलीकृता ।  
अस्माभिस्तद्दिशा यात परमार्थविनिश्चये ॥ (२०८४)  
इति तत्वसंग्रहे उक्तं । तत्र धमिन्तो विंशतिकारिकाविज्ञप्तिमात्रतासिद्धिकृतः । तैश्च त्रिंशतिकाविज्ञप्तिकारिकासु -  
त्रिविधस्य स्वभावस्य त्रिविधां निस्स्वभावताम् ।  
संधाय सर्वधर्माणां देशिता निस्स्वभावता ॥  
इति सर्वधर्माणां परिकल्पितपरतन्त्रपरिनिष्पन्नस्वभावत्रयशून्यत्वमुक्तम् । एवं आर्यलङ्कावतारसूत्रेऽपि -  
बुद्ध्या विवेच्यमानानां स्वभावो नावधार्यते ।  
अतो निरभिलप्यास्ते निस्स्वभावाश्च देशिताः ॥ (१७५)  
पञ्चधर्मा भवेत्तत्वं स्वभावा हि त्रयस्तथा ।  
एतद्विभावयेद्योगी तथतां नातिवर्तते ॥ (१९६)  
बुद्ध्या विवेच्यमानं तु न तन्त्रं नापि कल्पितम् ।  
निष्पन्नो नास्ति वै भावः ! कथं बुद्ध्या विकल्प्यते? ॥ (१९८)  
न ह्यत्र काचिद्विज्ञप्तिः मरीचीनां यथा नभे ।  
एवं धर्मान् विजानन्तो न किञ्चित्प्रतिजानते ॥ (१५५)  
विज्ञप्तिर्नाममात्रेयं लक्षणेन न विद्यते ।  
स्कन्धाः केशोण्ड्रकाकाराः यत्र चासौ विकल्प्यते ।  
चित्तं केशोण्ड्रकं माया स्वप्नगधर्वमेव च ॥  
अलातं मृगतृष्णा च असन्तः ख्यान्ति वै नृणाम् ।  
इत्यादि । एवं च -   
विज्ञानं जडरूपेभ्यो व्यावृत्तमुपजायते ।  
इत्यत्र विज्ञानस्य परिनिष्पन्नस्वभावाङ्गीकारोऽनुचितः ।  
न सन्नुत्पद्यते भावो नाप्यसन् सदसन्न च ।  
न स्वतो नापि परतो न द्वाभ्यां जायते कथम्? ॥  
इति माध्यमिकोक्तदूषणस्य बाह्यार्थविज्ञानयोस्समत्वात् । माध्यमिकवृत्तो -  
न स्वभावो न विज्ञप्तिः न वस्तु न च आलयः ।  
बालैर्विकल्पिता ह्येते शवभूतैः कुतार्किकैः ॥  
इत्यार्यलङ्कावतारसूत्रमुदाद्धत्य विज्ञानस्यापि निस्स्वभावत्वं व्यवस्थापितम् । एवं बोधिचर्यावतारे प्रज्ञापारमितायां -  
ग्राह्यमुक्तं यदा चित्तं तदा सर्वे तथागताः ।  
एवं च को गुणो लब्धः चित्तमात्रे प्रकल्पते? ॥  
इत्यादौ । तद्विवरणपञ्चिकायां च -  
न स्वतो नापि परतो न द्वाभ्यां नाप्यहेतुतः ।  
उत्पन्ना जातु विद्यन्ते भावाः क्वचन केचन ॥  
इति प्राचीनकारिकाविवरणानन्तरं -  
निस्स्वभावा अमी भावाः तत्वतस्स्वपरोदिताः ।  
एकानेकस्वभावेन वियोगात् प्रतिबिम्बवत् ॥  
इति । विज्ञानस्य क्षणिकत्वेऽपि एकानेकस्वभावो न संभवतीति 'तेन नैकं क्वचित्स्यात्' इत्येतद्विवरणे वक्ष्यते । एतेन -  
ज्ञानाकारनिषेधस्तु स्ववेद्यत्वान्न शक्यते ।  
विद्यते हि निरालम्बमारोपकमनेकधा ॥  
ज्ञानस्यात्मगतः कश्चिन्नियतः प्रतिगोचरम् ।  
अवश्याभ्युपगन्तव्यस्स्वभावश्च स एव च ॥  
इति तत्वसंग्रहोक्तिर्वैभाषिकं प्रति दूषणं न तु माध्यमिकं प्रतीति सिद्धम् । आत्मसंवेदनेन परमार्थसतो विज्ञानस्याङ्गीकारे बाह्यार्थोऽपि परमार्थतोऽवश्यमङ्गीकरणीय इति बुद्धिसरे व्यवस्थापयिष्यते । क्षीणकत्वोपदेशश्च -  
रूपाद्यायतनास्तित्वं तद्विनेयजनान् प्रति ।  
इति वसुबन्धूक्तदिशाऽन्याभिप्रायेण । यथोक्तं बोधिचर्यावतारे शान्तदेवेन -  
लोकावतरणार्थं तु भावा नाथेन देशिताः ।  
तत्वतः क्षणिका नैते संवृत्या चेद्विरुध्यते ॥  
इति । आर्यलङ्कावतारसूत्रे क्षणिकतापरिवर्ते तु अन्यार्थ इत्युक्तम् ।   
अनुत्पत्तिं च धर्माणां क्षणिकार्थं वदाम्यहम् ।  
उत्पत्त्यनन्तरं भङ्गं न वै देशेमि बालिशान् ॥  
इतीति भावः । ननु वैभाषिकमते एकत्वस्य धर्म्यभेदेऽपि तत्प्रकारकज्ञानमेवैत्वधीः न तु धर्मिमात्रावगाहि निर्विकल्पकं । तत्प्रकारकज्ञानं च अतद्रूपपरावृत्त्यवगाहि विकल्प एवेति न प्रमेति तत्सिद्धान्त इत्यतो धर्मिमात्रावगाहि निर्विकल्पकमेव दृष्टान्तयति - \*रूपादिधीवदिति ।  
'अनुस्मृतेश्च' इति सूत्रवेदान्तदीपोक्तदिशा समाधत्ते \*तन्नेति । ननु वैभाषिकैः प्रमात्वमर्थजत्वं तेनाविसंवादित्वं वा इति स्थापितं । इत्थं च प्रत्यभिज्ञायां तदंशेऽर्थजत्वविरहान्न प्रमात्वं; यथाऽऽह न्यायबिन्दुटीकायां धर्मोत्तराचार्यः - 'कुतः पुनरेतद्विकल्पोऽर्थान्नोत्पद्यते अर्थसन्निधिनिरपेक्षत्वात् । बालोऽपि हि यावद्दृश्यमानं स्तनं स एवायमिति पूर्वदृष्टत्वेन न प्रत्यवमृशति तावन्नोपरतरुदितो मुखमर्पयति स्तने । पूर्वदृष्टापरदृष्टं चार्थमेकीकुर्वद्विज्ञानमसन्निहितविषयं पूर्वदृष्टस्यासन्निहितत्वात् । असन्निहितविषयं चार्थनिरपेक्षमिति' इति भावेन शङ्कते - \*नन्वित्यादि । \*मनोऽसंबद्ध इत्यादि - मानसज्ञानस्यापि तन्मते प्रत्यक्षत्वेन प्रमात्वमवश्याभ्युपेयं । तदुक्तं न्यायबिन्दौ धर्मकीर्तिना - 'कल्पनापोढमभ्रान्तं प्रत्यक्षं' इत्युपक्रम्य तच्चतुर्विधं - इन्द्रियज्ञानं स्वविषयानन्तरविषयसहकारिणेन्द्रियज्ञानेन समनन्तरप्रत्ययेन जनितं तन्मनोविज्ञानम् । सर्वं चित्तचैत्तानामात्मसंवेदनम् । भूतार्थभावनाप्रकर्षपर्यन्तजं योगिज्ञानं च इति । अत्र धर्मोत्तराचार्यः - 'तदनेनैकसंतानान्तर्भूतयोरेवेन्द्रियज्ञानमनोज्ञानयोर्जन्यजनकभावे मनोविज्ञानं प्रत्यक्षमित्युक्तं भवति । ततो योगिज्ञानं परसन्तानवर्ति निरस्तम् । यदा चेन्द्रियज्ञानविषयादन्यो मनोविज्ञानस्य तदा गृहतिग्रहणादासञ्जितोऽप्रामाण्यदोषो निरस्तः । यदा चेन्द्रियज्ञानविषयोपादेयभूतः क्षणो गृहीतः तदा इन्द्रियज्ञानेनागृहीतस्य विषयान्तरस्य ग्रहणादन्धबधिराद्यभावदोषप्रसङ्गो निरस्तः । एतच्च मनोविज्ञानमुपरतव्यापारे चक्षुषि प्रत्यक्षमिष्यते । व्यापारवति तु चक्षुषि यद्रूपज्ञानं तत्सर्वं चक्षुराश्रितमेव । इतरथा चक्षुराश्रितत्वानुपपत्तिः कस्यचिदपि विज्ञानस्य । एतच्च सिद्धान्तप्रसिद्धं मानसं प्रत्यक्षं न त्वस्य प्रसाधकमस्ति प्रमाणम्' इति । एवं 'भूतस्सद्भूतोऽर्थः । प्रमाणेन दृष्टश्च सद्भूतः । यथा चत्वार्यार्यसत्यानि । भूतार्थस्य भावना पुनःपुनश्चेतसि विनिवेशनम् । भावनायाः प्रकर्षो भाव्यमानर्थाभासस्य ज्ञानस्य स्फुटाभत्वारम्भः । प्रकर्षस्य पर्यन्तो यदा स्फुटाभत्वमीषदसंपूर्णं भवति । यावद्धि स्फुटाभत्वमपरिपूर्णं तावत्तस्य प्रकर्षगतिः । संपूर्णं तु यदा तदा नास्ति प्रकर्षगतिः । ततः संपूर्णावस्थायाः प्राक्तन्यवस्था स्फुटाभत्वप्रकर्षपर्यन्तं उच्यते । तस्मात्पर्यन्ताद्यज्ञातं भाव्यमानस्य संनिहितस्येव स्फुटतराकारग्राहि ज्ञानं योगिनः प्रत्यक्षं । तदिह स्फुटाभत्वारम्भावस्था भावनाप्रकर्षः । अभ्रकव्यवहितमिव यदा भाव्यमानं वस्तु पश्यति सा प्रकर्षपर्यन्तावस्था । करतलामकवद्भाव्यमानस्यार्थस्य यद्दर्शनं तद्योगिनः प्रत्यक्षम् । तद्धि स्फुटाभम् । स्फुटाभत्वादेव च निर्विकल्पकम् । विकल्पविज्ञानं हि संकेतकालदृष्टत्वेन वस्तु गृह्णत् शब्दसंसर्गयोग्यं गृह्णीयात् । संकेतकालदृष्टत्वं च संकेतकालोत्पन्नज्ञानविषयत्वम् । यथा च पूर्वोत्पन्नं विनष्टं ज्ञानं संप्रत्यसत् तद्वत् पूर्वविनष्टज्ञानविषयत्वमपि संप्रति नास्ति वस्तुनः । तदसद्रूपं वस्तुनो गृह्णदसन्निहितार्थग्राहित्वादस्फुटाभम् । अस्फुटाभत्वादेव च सविकल्पकम् । ततः स्फुटाभत्वान्निर्विकल्पकम् । प्रमाणशुद्धार्थग्राहित्वाच्च संवादकम् । अतः प्रत्यक्षं इतरप्रत्यक्षवत्' इति व्याचख्यौ । तत्वसंग्रहे च योगिज्ञानं मानसमित्युक्तं -  
चक्षुराद्यतिरिक्तं हि मनोऽस्माभिरपीष्यते ।  
षण्णामनन्तरोद्भूतप्रत्ययो यो हि तन्मनः ॥ ६३१ ॥  
इति । सर्वज्ञबुद्धिसाधनावसरे -  
समस्तवस्तुसम्बन्धतत्वाभ्यासबलोद्भवम् ।  
सार्वज्ञं मानसं ज्ञानं मानमेकं प्रकल्प्यते ॥ ३३८१ ॥  
सिद्धं च मानसं ज्ञानं रूपाद्यनुभवात्मकम् ।  
अविवादः परस्यापि वस्तुन्येतावति स्फुटः ॥ ३३८३ ॥  
वर्ण्यते हि स्मृतिस्तेन रूपशब्दादिगोचरा ।  
स्वप्ने च मानसं ज्ञानं सर्वार्थानुभवात्मकम् ॥  
इत्यादि । अत्र पञ्चिका - 'यावता समस्तवस्तुगतानित्यत्वादिलक्षणाशेषतत्वाभ्यासप्रकर्षपर्यन्तजेन मनोविज्ञानेन सर्वार्थगोचरेण स्फुटप्रतिभासाविसंवादित्वाभ्यां प्रत्यक्षतामुपगतेन युगपदशेषवस्तुग्रहणात्सर्वविदिष्टः' इत्यादि । एवं -  
भूतार्थभावनोद्भूतं कल्पनाभ्रान्तिवर्जितम् ।  
वक्ष्यामो योगिविज्ञानं साधनैर्विमलैरलम् ॥ १३४३ ॥  
योगाभ्यासविशेषाच्च योगिनां मानसं तथा ।  
ज्ञानं प्रकृष्टरूपं स्यादित्यत्रास्ति न बाधकम् ॥ ३४०७ ॥  
सर्वधर्माश्च भाव्यन्ते दीर्घकालमनेकधा ।  
शून्यानात्मादिरूपणे तात्विकेन महात्मभिः ॥ ३४४२ ॥  
शून्यानात्मादिरूपस्य भाविकत्वं च साधितम् ।  
भूतार्थभावनोद्भूतेः प्रमाणं तेन संमतम् ॥ ३४४३ ॥  
प्रत्यक्षं व्यक्तभासित्वात् प्रमणं वस्तुसंगतेः ।  
चक्षुराद्याश्रयोद्भूतनीलादिप्रतिभासवत् ॥ ३४४४ ॥  
इत्यादि च । अत्र योगिज्ञानस्यापि मानसत्वोक्त्या 'मनोऽसंबद्ध' इत्याचार्यसूक्तौ तदनुपपत्तिः विवक्षितेति बोध्यम् । एतच्च बुद्धिसरे 'स्मृतिवदनुभवोऽप्यस्ति नष्टादिकेषु (१२४)' इत्येतद्विवरणे 'अतीतानागतानुमानागमयोगिप्रत्यक्षेषु नष्टविषयकत्वेऽपि याथार्थ्यं भवानेवाङ्गीकरोतीत्यर्थः' इत्यत्र व्यक्तीभविष्यति । 'प्रत्यक्षविरोधादेवेति - 'यस्मात् प्रत्यक्षबलोत्पन्नेनाध्यवसायेन दृष्टत्वेनार्थोऽध्यवसीयते' इति (३७) उदाहृतधर्मोत्तराचार्यवाक्योक्तदिशा अनन्तरोत्पन्नज्ञानेन प्रथम-ज्ञानस्य प्रत्यक्षतासिद्धिरिति भावः ।  
पूर्वसंविदिताकारगोचरं चेदिदं भवेत् ।  
जायेत पूर्वमेवेदम् . . . . . . . . . . ॥  
इत्युक्तिरपि योगिज्ञानस्यापि योगबलात्पूर्वमुत्पत्तिप्रसङ्गवदेव समाधेया । तत्र पूर्वं योगाभ्यासबलविरहवदत्रापि संस्कारसचिवेन्द्रियरूपकारणविगमस्य सुवचत्वात् । योगाभ्यासबलाद्योगिज्ञानेऽतीतार्थानामिव अत्राऽपि संस्कारबलात् पूर्वसंविदिताकारस्य भानं; स्फुटाभत्वाद्योगिज्ञाने प्रत्यक्षत्वमिव तमेतं पश्यामीति प्रतीतिबलादत्राऽपि प्रत्यक्षत्वं चाप्रकम्प्यम् । बौद्धप्रत्यक्षलक्षणं शून्यानात्मादिरूपस्य भाविकत्वं च बुद्धिसरे दूषयिष्यते । अतः 'अभेदाध्यवसायेन भिन्नरूपेऽपि' इत्यादिकमपि हेयं । भिन्नरूपत्वस्यासिद्धेरिति । एतच्च 'तत्त्वेदन्त्वे हि' इति श्लोके साधयिष्यते । 'निष्पादितक्रिये चार्थे' इत्यादि दूषयितुं स्मृतित्वमभ्युपेत्याह - \*भवतु वा स्मृतित्वमिति । \*त्वयेति । एतेन -  
यदि वा योगसामर्थ्यात् भूताजातनिभं स्फुटम् ।  
लिङ्गागमनिराशंसं मानसं योगिनां भवेन् ॥ ३४७४ ॥  
स्वात्मावभाससंवित्तेः तत्स्वलक्षणगोचरम् ।  
स्पष्टावभासं संवित्तेः तच्च प्रत्यक्षमिष्यते ॥ ३४७५ ॥  
इति तत्वसंग्रहे सौत्रान्तिकमतेनापि योगिज्ञानस्य प्रत्यक्षप्रमात्वं साधयता शान्तरक्षितेन प्रत्यभिज्ञायाः भ्रान्तत्वसाधनमनुचितमिति सूचितम् । \*अस्वातन्त्र्यादिति । आदिपदेन अधिगतार्थगन्तुत्वपरिग्रहः । \*प्रकृतानुपयुक्तः - क्षणिकत्वसाधनानुपयुक्त इत्यर्थः । अनधिगतार्थगन्तृत्वस्य प्रमात्वे क्षणिकत्वानुमितेरपि गृहीतग्राहित्वस्योदाहृततत्वसंग्रहपञ्चिकावाक्यसिद्धतया तस्या अप्यप्रमात्वं स्यात् । तत्वसंग्रहपञ्चिकोक्तदिशा प्रवृत्तसमारोपव्यवच्छेदकत्वेन अनुमानप्रामाण्यस्थापने -  
अतत्तामनिदन्तां च तरवेदन्त्वे निरस्यतः ।  
इत्यत्र प्रत्यभिज्ञाया अपि प्रामाण्यं साधयिष्यत इति भावः । बौद्धानां स्थिरसिद्धिदूषणसमारम्भः पुद्गलनैरात्म्यसाधनार्थः । अत एव विज्ञप्तिमात्रतासिद्धौ 'तद्विनेयजनान् प्रति' इत्यनेन 'अस्ति सत्त्व उपादुकः' इति बुद्धोपदिष्टात्मास्तित्वप्रतिपादकवाक्यस्य अन्याभिप्रायकत्वं प्रकल्प्य द्वयाद्विज्ञानषट्कं प्रवर्तते न त्वेको द्रष्टास्ते न यावन्मन्ता इत्येवं पुद्गलनैरात्म्यं साधितम् । एवं श्लोकवार्तिकेऽप्यात्मवादे कुमारिलेन व्यक्तमुक्तम् -  
नैरात्म्येनात्र चाक्षिप्ताः सर्वा एव हि चोदनाः ।  
न च विज्ञानमात्रत्वे भोक्तृकर्तृत्वसंभवः ॥  
इति पूर्वपक्षे -  
तस्माद्वेदप्रमाणार्थमात्मात्र प्रतिपाद्यते ।  
शरीरेन्द्रियबुद्धिभ्यो व्यतिरिक्तत्वमात्मनः ॥  
नित्यत्वं चेष्यते शेषं शरीरादि विनश्यति ।  
नानित्यशब्दवाच्यत्वमात्मनो विनिवार्यते ॥  
विक्रियामात्रवाचित्वे न ह्यच्छेदोऽस्य तावता ॥  
स्यातामत्यन्तनाशेऽस्य कृतनाशाकृतागमौ ।  
न त्ववस्थान्तरप्राप्तौ लोके बालयुवादिवत् ॥  
नैरात्म्यवादपक्षे तु पूर्वमेवावबुध्यते ।  
मद्विनाशात्फलं न स्यात् मत्तोऽन्यस्याथवा भवेत् ॥  
इति नैव प्रवृत्तिस्स्यात् न च वेदप्रमाणता ।  
जन्मान्तरेऽभ्युपेतेऽपि ज्ञानमात्रात्मवादिनाम् ॥  
ज्ञानशक्तिस्वभावोऽतो नित्यस्सर्वगतः पुमान् ।  
अहम्प्रत्ययविज्ञेयः स्वयमात्मोपपाद्यते ॥  
यदि स्याज्ज्ञानमात्रं च क्षणिकं ज्ञातृ तत्र वः ।  
न भवेत् प्रत्यभिज्ञानं पूर्वज्ञातरि संप्रति ॥  
इति सिद्धान्ते । अत्र आत्मनो ज्ञानमात्रखरूपत्वे क्षणिकत्वे दोषकथनपूर्वकं अहम्प्रत्ययगम्यत्वं ज्ञातृत्वं नित्यत्वं च यद्यभ्युपगम्यते तदैव प्रवृत्त्युपपत्तिः वेदप्रामाण्यं च नान्यथा इति स्पष्टम् । व्यक्तीभविष्यति चायमर्थो जीवसरादौ । शान्तरक्षितेन बौद्धमतेऽपि यदि किञ्चिन्मानसं ज्ञानमतीतादिविषयकमङ्गीक्रियते तदा प्रत्यभिज्ञाप्रत्यक्षेण प्रमात्मकेन स्थिरं पृथिव्यादिकमिव आत्मापि स्थिरोऽकामेनाप्यङ्गीकरणीयः । अत एव बौद्धेष्वपि वात्सीपुत्रैस्तदनुयायिभिश्च बुद्धिशब्दान्तरार्चिःप्रभृतीनि क्षणिकानि क्षितिव्योमादीन्यक्षणिकानि स्थिराणि आत्माऽपि स्थिरः इत्यङ्गीक्रियते इति व्यञ्जयन्नाह - \*एवं प्रत्यभिज्ञा स्थिरविषयेति सिद्धे सोऽहमित्यादिना - \*शक्तश्चेदिति - सहकारिसापेक्षत्वे त्वशक्त एवेति भावः । \*प्रसङ्गतद्विपर्ययाभ्यामिति - स्वभावहेतुः प्रसङ्गः । व्यापकानुपब्धिस्तद्विपर्यय इति पूर्वमेवोक्तम् । एतौ चान्वयसाधकौ । विपर्यये बाधक-प्रमाणं च व्यतिरेकसाधकं नात्रापेक्ष्यते अन्वयसिद्ध्यैव व्यतिरेकसंशयनिवृत्तेः । यथोक्तं क्षणभङ्गसिद्धौ रत्नकीर्तिना - 'यथा विपर्यये बाधकप्रमाणबलात् नियमवति व्यतिरेके सिद्धे अन्वयविषयः संशयः पूर्वं स्थितोऽपि पश्चात्परिगलति । ततोऽन्वयप्रसाधनार्थं न पृथक् साधनमुच्यते । तथा प्रसङ्गतद्विपर्ययहेतुद्वयबलतो नियमवत्यन्वये सिद्धे व्यतिरेकविषये पूर्वं स्थितोऽपि संदेहः पश्चात्परिगलत्येव । न च व्यतिरेकसाधकमन्यत् प्रमाणं वक्तव्यम्!' इति \*शक्तस्यापीति - उक्तं च रत्नकीर्तिना - 'शक्तोऽपि घटः क्रमिसहकार्यपेक्षया क्रमिकार्यं करिष्यति । न चैतद्वक्तव्यं समर्थोऽर्थः स्वरूपेण करोति स्वरूपं च सर्वदाऽस्तीत्यनुपकारिणि सहकारिण्यपेक्षा न युज्यते इति; सत्यपि स्वरूपेण कारकत्वे सामर्थ्याभावात्कथं करोति? सहकारिसाकल्यं हि सामर्थ्यम् ! तद्वैकल्यं चासामर्थ्यं । न च तयोराविर्भावतिरोभावाभ्यां तद्वतः काचित् क्षतिः; तस्य ताभ्यामन्यत्वात् । तस्मात् अर्थस्समर्थोऽपि स्यात्; न च करोतीति सन्दिग्धव्यतिरेकः प्रसङ्गहेतुः' इति । \*साह्यमिति । एतेन -  
अथ नापेक्षते नित्यः प्रत्ययान् सहकारिणः ।  
तथाऽपि तद्वियुक्तोऽयं कारको नान्त्यहेतुवत् ॥  
निजस्तस्य स्वभावोऽयं तेषामेव हि सन्निघौ ।  
कारकत्वमतः कार्यं तद्भावेऽपि न सर्वदा ॥ ४१० ॥  
इति तत्वसंग्रहोक्तपक्ष एव सिद्धान्तितः ॥  
विरोधपदार्थं न्यायबिन्दौ (२ पृ) धर्मकीर्तिरित्थमाह - 'द्विविधो हि पदार्थानां विरोधः! अविकलकारणस्य भवतोऽन्यभावः अभावाद्विरोधगतिः शीतोष्णस्पर्शवत् । परस्परपरिहारस्थितलक्षणतया वा भाववत्' इति । अत्र धर्मोत्तराचार्यः - 'यस्य कारणवैकल्यादभावो न तस्य केनचिदपि विरोधगतिः । तदर्थमविकलकारणग्रहणं अविकलकारणस्यापि यत्कृतात्कारणवैकल्यादभावः तेन विरोधगतिः । तथा च सति यो यस्य विरुद्धः स तस्य किञ्चित्कर एव । तथाहि - शीतस्पर्शस्य जनको भूत्वा शीतस्पर्शान्तरजननशक्तिं प्रतिबध्नन् शीतस्पर्शस्य निवर्तको विरुद्धः । तस्मात् हेतुवैकल्यकारी विरुद्धो जनक एव' इति । एवं 'ततोऽसमर्थावस्थाजनकत्वमेव निवर्तकत्वं । अतश्च यस्मिन् क्षणे जनकस्ततत्सृतीये क्षणे निवृत्तो विरुद्धो यदि शीघ्रं निवर्तते । जन्यजनकभावाच्च सन्तानयोर्विरोघो न क्षणयोः । यद्यपि च न सन्तानो नाम वस्तु; तथाऽपि सन्तानिनो वस्तुभूताः । ततोऽयं परमार्थः - न क्षणयोर्विरोधः; अपि तु बहूनां क्षणानां; यतः सत्सु दहनक्षणेषु प्रवृत्ता अपि शीतक्षणा निवृत्तिधर्माणो भवन्तीति' इति । एवं 'ये त्वाहुः न विरोधो वास्तव इति त इदं वक्तव्याः - यथा न निष्पन्ने कार्ये कश्चिज्जन्यजनकभावो नाम दृष्टोऽस्ति! कारणपूर्विका तु कार्यप्रवृत्तिः । अतो वास्तव एव । तद्वन्न निवृत्ते वस्तुनि कश्चिदिष्टो नाम विरोधोऽस्ति । दहननिमित्तं तु शीतस्पर्शस्य क्षणान्तरासामर्थ्यं; अतो विरोधोऽपि वास्तव एव' इति च । 'भिन्नव्यापारौ विरोधौ; एकेन विरोधेन शीतोष्णस्पर्शयोरेकत्वं वार्यते अन्येन सहावस्थानम्' इति च आह । अतोऽत्राऽपि न विरोध इति व्यञ्जयति - \*कदाचिद्विकलैरित्यनेन । अत्र धर्मोत्तराचार्येण विरोधस्य वास्तवत्वोपपादनेन -  
द्विविधाः क्षणिका भावाः केचिद्ध्रासस्य कारकाः ।  
शीतादेरेव वह्न्याद्या अपरे न तथाविधाः ॥ ४४१ ॥  
अदृष्टतो लोकस्तु विरोघमभिमन्यते ।  
कार्यकारणभावेऽपि प्रथमोक्तेष्वनेकधा ॥ ४४२ ॥  
बाध्यबाधकभावोऽपि वस्तुनो नैव तात्विकः ।  
विद्यते तत एवोक्तं विरोधगतिरित्यपि ॥ ४४३ ॥  
इति तत्वसंग्रहोक्तिरनुचितेति बोधितम् ।  
अस्त्वेवं किन्तु साकल्ये या तस्य प्रकृतिर्मता ।  
वैकल्ये सैव चेदिष्टा नित्यास्स्युस्सहकारिणः ॥ ४११ ॥  
तत्संवद्धस्वभावस्य भावे तेषामपि स्थितेः ।  
अन्यच्चेद्विकलं रूपमेकत्वमवहीयते ॥ ४१२ ॥  
इति शान्तरक्षितोक्तदूषणमभिप्रेत्य शङ्कते - \*अकुर्वत्स्वभावस्येत्यादि । तत्वसंग्रहे क्षणिकत्वपक्षे भदन्तयोगसेनोक्तसहकारित्वाद्यनुपपात्तिरित्थं परिहृता -  
उच्चते प्रथमावस्था सैवान्योऽन्योपकारिणः ।  
एकार्थक्रियया त्वेते भवन्ति सहकारिणः ॥ ४३५ ॥  
अन्योन्यानुपकारेऽपि नाविशिष्टा इमे यतः ।  
स्वोपादानबलोद्भूताः कलापोत्पादकाः पृथक् ॥ ४३६ ॥  
इति । अत्र पञ्चिका - समर्थादेव हि कार्योत्पत्तिः! न च सहकारिवैयर्थ्यं; तथाहि - द्विविधं सहकारित्वं एकार्थक्रियाकारितया परस्परोपकारितया च । तत्र (अ?) व्यवहितकार्यापेक्षया एकार्थक्रियाकारित्वमेव न परस्परोपकारित्वं एकस्मिन् क्षणे निर्विभागतया विशेषस्याधातुमश-क्यत्वात् । व्यवहितकार्यापेक्षया तु परस्परत उत्तरविशिष्टक्षणोत्पत्तेः । सन्तानापेक्षया परस्परोपकारेण व्यवहितकार्यजनकत्वात् परस्परोपकारित्वलक्षणं सहकारित्वं । तत्र प्रथमावस्थाभाविनां यद्यपि परस्परतो विशेषो नास्ति; तथाऽपि तेषां सहकारित्वमविरुद्धमेव एकार्थक्रियाकारित्वात् । नापि ते समनन्तरविशिष्टक्षणोत्पादनं प्रत्यविशिष्टाः; पूर्वकेभ्य एव स्वहेतुप्रत्ययेभ्यः तथाविधोत्तरकार्यकलापोत्पादनं प्रति प्रत्येकं समर्थानामुत्पन्नत्वात् । तेषामपि हेतुप्रत्ययानामपरेभ्यस्त्वहेतुप्रत्ययेभ्यः तेषामप्यपरेभ्य इति अनादेर्हेतुपरम्पराया इष्टत्वादनवस्थाऽप्यदुष्टैव । प्रत्येकं च सामर्थ्येऽपि नापरेषां वैयर्थ्यं; स्वहेतुबलेन तेषां तथोत्पन्नत्वात् । नापि तेषां पृथग्भावस्संभवति; तथाविधकारणाभावात् । नापि पश्चात् क्षणिकत्वात् इति । एवं सति स्थिरत्वपक्षेऽपि नानुपपत्तिरिति भावेनाह - \*सहकारिसन्निधावित्यादि । अयमाशयः - निर्व्यापारस्य कारणत्वं न संभवतीति कुर्वत्त्वं भाविकार्यानुगुणव्यापारवत्त्वमित्यनुपदमेव व्यवस्थापयिष्यते । क्षणिकत्वपक्षे येषां क्षणानामेककार्यकारितया उपादानबीजक्षणसहकारित्वमुच्यते स्थिरपक्षे तत्क्षणसमुदायरूपाणां वस्तूनामेककार्यकारितयोपादानबीजसहकारित्वमपि संमतं । परं तु यावन्वयव्यतिरेकावेककार्यकारित्वग्राहकौ तावेव निरुक्तकुर्वत्तामपि प्रयोजयत इति परस्परोपकारित्वमप्यवर्जनीयं । क्षणिकत्वसिद्धेः पूर्वं एकस्मिन् क्षणे निर्विभागतया विशेषाधानस्याशक्यत्वादित्युक्तेरसंभवात् । धर्मधर्मिणोर्भेदसाधनेन स्वभावस्यागन्तुकत्वेऽपि न धर्म्यैक्यक्षतिः । 'एतद्धर्मकादेतद्धर्मकमुपजातम्' इत्यादिना घर्मविशिष्टस्यैवान्वयव्यतिरेकाभ्यां कारणता वक्ष्यते । तेन स्वभावस्यैव कारणत्वं स्यान्न धर्मिण इत्यपि समाहितम् । एतेन; प्रथमक्षणे न परस्परोपकारित्वं किंतु द्वितीयक्षणमारभ्यैव इति;  
ततः प्रभृति ये जाताः विशेषास्ते तु तत्कृताः ।  
तद्रूपप्रकृतित्वेन तेषां तद्रूपयोगिनाम् ॥ ४३७ ॥  
इत्युक्तिरप्यनादेया । 'कालानन्तर्यसाम्ये' इति श्लोकविवरणे क्षणिकत्वपक्षे भदन्तयोगसेनोक्तदूषणानि स्थिरीकरिष्यन्ते । इति ॥  
एतेन रत्नकीर्तिना - 'पूर्वस्थितादेव सामग्रीमध्यप्रविष्टाद्भावात्कार्योत्पत्तिः । अन्यस्मादेव वा बिशिष्टाद्भावादुत्पन्नादिति विवादपदं । तत्र प्रागपि संभवे सर्वदैव कार्योत्पत्तिः न वा कदाचिदपीति विरोधमसमाधाय चक्षुषी निमील्य तत एव कार्योत्पत्तिदर्शनादिति साध्यानुवादमात्रप्रवृत्तः कृपामर्हतीति' यदुक्तं तत् विकल्पाप्रामाण्यकल्पनाभिनिवेशनिबन्धनमिति सूचितम् । अन्यस्माद्भावादुत्पत्त्यङ्गीकारे क्षणिकानन्तपदार्थानां चक्षुषी निमील्य कल्पनं स्यादिति । एवमनङ्गीकारे -  
चतुर्भिश्चित्तचैत्ता हि समापत्तिद्वयं त्रिभिः ।  
द्वाभ्यामन्ये तु जायन्ते . . . . . . ॥  
इति भवदीयवचनविरोध इत्यभिप्रेत्य तत्र चतुर्भिरिति सामान्येनोक्त्या  
चत्वारः प्रत्यया हेतुरालम्बनमनन्तरम् ।  
तथैवाधिपतेयं च . . . . . ॥  
इति तदर्थपरिज्ञानाय भाष्योक्तवाक्यमादत्ते - \*अधिपतीत्यादि । ननु अधिपत्यादीनां चतुर्णां तन्मते पूर्वं (५७ पृ) भिन्नधर्मप्रयोजकत्वाभिधानेन नानुपपत्तिरिति चेन्न; तन्मते धर्मधर्मिणोरभेदेन विज्ञानक्षणगतधर्माणां विज्ञानाभिन्नतया दोषो दुर्वारः, तथाहि - एकस्य अधिपत्यादिचतुष्टयसन्निधानेन ज्ञानोत्पत्तिकाले तद्विकलस्यान्यस्यालम्बनादिमात्रेण ज्ञानं नोदेतीत्यविवादं । एवं च आलम्बनप्रत्ययश्शक्तश्चेत् विज्ञानं तस्यापि जनयेत्; न च तस्य जनयति इति प्रसङ्गतद्विपर्ययाभ्यां विज्ञानक्षण एको न स्यात् इति मिलितानां कारणत्वाङ्गीकारेण परिहारोऽपि तुल्य एवेति भावः ॥ २५ ॥
</details>









