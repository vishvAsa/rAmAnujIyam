+++
title = "002 नानासिद्धान्तनीतिश्रमविमलधियोऽनन्तसूरेस्तनूजो वैश्वामित्रस्य"

+++
<details><summary>मूलम्</summary>

नानासिद्धान्तनीतिश्रमविमलधियोऽनन्तसूरेस्तनूजो वैश्वामित्रस्य पौत्रो विततमखविधेः पुण्डरीकाक्षसूरेः ।  
श्रुत्वा रामानुजार्यात्सदसदपि ततस्तत्त्वमुक्ताकलापं व्यातानीद्वेङ्कटेशो वरदगुरुकृपालम्भितोद्दामभूमा ॥ २ ॥
</details>

<details><summary>वरदार्य-सर्वाङ्कषा - २</summary>

[[3]]



कर्तृ-वैशिष्ट्यं प्रतिपादयति, उपादेयत्वोपयोगितया, नानेत्यादिना ।  

**नाना** =अनेके **सिद्धान्ताः** = आस्तिकनास्तिकपक्षभेदाः,  
तेषां **नीतयः** = न्यायाः सत्तर्कदुस्तर्कात्मकाः,  
ताषु **श्रमात्** = परिश्रमात् **विमला** = निर्मला धीः यस्य तादृशस्य  
**अनन्तसूरेः तनूजः**, 

तथा **विततानाम्** = विस्तृतानाम् **मखानाम्** = यज्ञानां **विधाः** = प्रकाराः यस्य, अनेक-यज्ञानुष्ठान-परस्य **वैश्वामित्रस्य** = विश्वामित्रगोत्रोद्भवस्य, इदम् अनन्तसूरेर् अपि विशेषणं वा, **पुण्डरीकाक्षसूरेः** = पुण्डरीकाक्षयज्वनः **पौत्रः**, 

**वरदगुरुः** = वात्स्य-वरदाचार्यनामकः प्राचार्यः, तस्य **कृपया** = अनुग्रहेण **लम्भितः** = प्रापितः **उद्दामः** = निरतिशयः **भूमा** = महत्त्वं यस्य, तादृशः 

**वेङ्कटेशः** = वेङ्कटनाथः,  
**रामानुजार्यात्** =आत्रेयरामानुजाचार्यात्  
(वादिरूपाणां हंसानां कृते **अम्बुवाहः** = मेघः॥) 'वादिहंसाम्बुद' बिरुदात् 'अप्पिल्लार्' इति द्राविड-नामधेयात् स्व-मातुलात् सत् **असदपि** = हेयोपादेयानि सर्वाण्य् अपि **श्रुत्वा** = गुरुमुखादेव गृहीत्वा 

ततः तद्-बलाद् एव **तत्त्वमुक्ता-कलापम्** = एतन्नामकमिमं ग्रन्थं **व्यातानीत्** = अकरोत् । 

असद् अपि श्रुत्वेति पूर्वपक्षाभिप्रायेण ।  
त्यागार्थम् असत्-पदार्थ-ज्ञानम् अप्यावश्यकम् ।  

वरद-गुर्व् इत्य्-आदि । अत्रेयमाख्यायिका -  
आत्रेय-रामानुजाचार्यो ऽयं कदाचित् स्वभागिनेयम् एतद्-ग्रन्थ-कारम्  
अनतीत-पञ्च-हायनं स्व-गुरोः वात्स्य-श्री-वरदाचार्यस्य समीपं सहानयत् ।  
तदात्वे, एतद्-वर्चः-प्रभृति वीक्ष्यातीव-प्रसन्नः परम-गुरुः सः  

> 'प्रतिष्ठापित-वेदान्तः  
प्रतिक्षिप्त-बहिर्-मतः ।  
भूयास् त्रैविद्य-मान्यस् त्वं  
भूरि-कल्याण-भाजनम् ॥' 

इत्य् अन्वग्रहीद् इति । 

तदिदं स्मरत्य् अनेन विशेषणेन ॥ 

[[9]]

तादृश-परम-गुर्व्-अनुग्रहानुरूपं सर्वम् उत्तर-काले समभूद्  
इति ज्ञायते - 

> 'निर्विष्टं यति-सार्वभौम-वचसाम् आवृत्तिभिर् यौवनं  
निर्धूतेतर-पारतन्त्र्य-निरया नीतास् सुखं वासराः ।  
अङ्गीकृत्य सतां प्रसत्तिम्, असतां गर्वोऽपि निर्वापितः  
शेषायुष्य् अपि शेषि-दम्पति-दया-दीक्षाम् उदीक्षामहे ॥' (र.त्र.सा. 32 ) 

इत्यनेनैतद्-ग्रन्थकार-वचनेन । 

> ननु 'नानासिद्धान्त' इति कथम्?  
सिद्धान्तपदं हि अन्तिम-निर्णय-वाचि ।  
निर्णयेऽन्तिमत्वं नाम पुनर्-अविचाल्यत्वम् ।  
तादृशो निर्णयो नाना कथं भवेत् ?  

वस्तुनि विकल्पायोगात् । 

> ननु – 
>
> > परिव्राट्-कामुक-शुनाम्  
एकस्यां प्रमदा-तनौ ।  
कुणपः कामिनी भक्ष्यम्  
इति तिस्रो विकल्पनाः ॥ 
>
> इत्य् एकस्मिन् वस्तुनि विविध-धर्माणां कल्पितत्व-दर्शनात्  
वस्तुनि विकल्पायोगाद् इति कथम्? 

इति चेत्;  
तर्हि मतानि भिद्येरन् कामं मतिभेदात् ।  

> सिद्धान्ताः कथं भिद्येरन् ?  
किं मत-सिद्धान्त-पदे पर्याये ?  

दृश्यन्ते किल सिद्धान्ता नानाविधाः 
इति चेत्,  
तदेव कथमिति पृच्छामः ?  

वयं किं कुर्मः ?  
इति चेत्,  

अयि साधो ! मृदु-मतिं भवन्तं न पृच्छामः ।  
तिष्ठ त्वं किञ्चिदिव पार्श्वतः ।  
भवत्-कूट-स्थान् प्रौढान् एव पृच्छामः ।  
अत्रैवं चिन्त्यताम् । 

'एकस्यां प्रमदातनौ' इत्यनेन किम् उच्यते ?  
एकत्व-प्रमदात्वादिकम् अपि हि धर्मः ।  
किं तेऽपि कल्पिताः?  
अनादि-वासना-कल्पनाधिष्ठान-गतास् ते धर्माः  
कथं ताभिर् एव वासनाभिः कल्प्येरन् ?  
ननु एक एव मृत्-पिण्डः घट-शराव-मणिकादि-नानाविधविकल्पव्यवहारहेतुर्दृश्यत एवेति चेत्; तक एव घटः पटकुड्यकुसूलादिविकल्पहेतुर्भवतु ! न भवेदेव, घटपटादीनामेकोपादानकत्वाभावात् । मृत्पिण्डघटादयस्तु न . तथा, तेषामेकोपादनकत्वादिति चेत्; सत्यम्, आगत एव त्वं समीपम् । किन्तु इह 'पिण्ड' इति मा वोचः, 'मृत्' इत्येव वद । सैव खलूपादानम्, घटादावनुवृत्तिदर्शनात् । पिण्डत्वं तु निवर्तत एव । एवञ्चक्रीडा 

[[4]]


उपादानोपादेयभावस्थले, वस्तुन्यपि विकल्पो भवत्येव कक्ष्याभेदेन । एवमेव 'एकमेवाद्वितीयम्' 'तदैक्षत बहुस्याम्' इत्यादि किल श्रूयते । एवञ्च घटशरावादिकं मृदुपादानकं यथा, तथा घटपटादिकमपि पृथिव्युपादानकमेव । एवञ्च कस्याञ्चित् कक्ष्यायां घटपटौ भिन्नोपादानकौ । कस्याञ्चित्तु एकोपादानकौ । एवं मृत् घटोऽपि भवेत्, शरावोऽपि भवेत् । अतश्च उपादानोपादेयभावस्थले कक्ष्याभेदेन विविधाः कल्पा भवन्त्येव । अत एव च तत्तत्कक्ष्यादृष्ट्या अधिकारिभेदेन सिद्धान्ता अपि भिद्येरन् । सर्वं यत्रैकं भवति स एव तु परमः सिद्धान्तः एकः । स तु सविशेषाद्वैतमित्युक्तमनुपदम् अत्रैव सर्वश्रुतिसमन्वयात् । अन्येऽपि सन्ति पराः, परतराश्च सिद्धान्ताः । परमस्तु सिद्धान्त एक एव । अतः परपरतरदृष्ट्या 'नानासिद्धान्त' इत्यभिधानं युक्ततरम् । एवं तत्तत्सिद्धान्तानां पूर्वोत्तरावध्योरनिर्णयादेव कलहः प्रायः पण्डितानामप्येकदेशदर्शिनाम् 'अन्धदृष्टगज' न्यायेन । समग्रदर्शिनां तु 'सर्वं न्याय्यं युक्तिमत्त्वात् विदुषां किमशोभनम्' (भाग. 11-22-25) इत्यैकरस्यं भगवानेवाह । तर्हि परमतखण्डनादीनां का प्रसक्तिरिति चेत्, कुत्रचिन्मर्यादाप्रदर्शनाय, कुत्रचित् ' न हि निन्दा' न्यायेन वा विचारः कर्तव्यो भवति परमसिद्धान्तस्वरूपप्रदर्शनाय, न तु वैतण्डिकवत् खण्डनैदंपर्येण । अधिकं तत्तत्प्रकरणे भविष्यति ॥ २ ॥
</details>

<details><summary>वरदार्य-सर्वाङ्कषा-पाठान्तरम् - ०२</summary>

कर्तृवैशिष्ट्यं प्रतिपादयति उपादेयत्वोपयोगितया - नानेत्यादिना । नाना = अनेके सिद्धान्ताः = आस्तिकनास्तिकपक्षभेदाः, तेषां नीतयः = न्यायाः = सत्तर्कदुस्तर्कात्मकाः, तासु श्रमात्‌ = परिश्रमात्‌ विमला = निर्मला धीः यस्य, तादृशस्य अनन्तसूरेः तनूजः, तथा विततानाम्‌ = विस्तृतानाम्‌ मखानाम्‌ = यज्ञानां विधयः = प्रकाराः यस्य, अनेकयज्ञानुष्ठानपरस्य वैश्वामित्रस्य = विश्वामित्रगोत्रोद्भवस्य, इदम् अनन्तसुरेरपि विशेषणं वा, पुण्डरीकाक्षसूरेः = पुण्डरीकाक्षयज्वनः पौत्रः, वरदगुरुः = वात्स्यवरदाचार्यनामकः प्राचार्यः, तस्य कृपया = अनुग्रहेण लम्भितः = प्रापितः उद्दामः = निरतिशयः भूमा = महत्त्वं यस्य, तादृशः वेङ्कटेशः = वेङ्कटनाथः, रामानुजार्यात्‌ = आत्रेयरामानुजाचार्यात्‌ 'वादिहंसाम्बद'बिरुदात्‌ 'अप्पिल्लार्' इति द्राविडनामधेयात्‌ स्वमातुलात्‌ सत्‌ असदपि = हेयोपादेयानि सर्वाण्यपि श्रुत्वा = गुरुमुखादेव गृहीत्वा, ततः तद्बलादेव तत्त्वमुक्ताकलापम्‌ = एतन्नामकमिमं ग्रन्थं व्यातानीत्‌ = अकरोत्‌ । असदपि श्रुत्वेति पूर्वपक्षाभिप्रायेण । त्यागार्थम्‌ असत्पदार्थज्ञानमप्यावश्यकम्‌ । वरदगुर्वित्यादि । अत्रेयमाख्यायिका - आत्रेयरामानुजाचार्योऽयं कदाचित्‌ स्वभागिनेयम्‌ एतद्ग्रन्थकारम्‌ अनतीतपञ्चहायनं स्वगुरो: वास्यश्रीवरदाचार्यस्य समीपं सहानयत् । तदात्वे एतद्वर्चःप्रभृति वीक्ष्यातीवप्रसन्नः परमगुरुः सः 'प्रतिष्ठापितवेदान्तः प्रतिक्षिप्तबहिर्मतः । भूयास्त्रैविद्यमान्यस्त्वं भूरिकल्याणभाजनम् ॥' इत्यन्वग्रहीदिति । तदिदं स्मरत्यनेन विशेषणेन ॥  
तादृशपरमगुर्वनुग्रहानुरूपं सर्वमुत्तरकाले समभूदिति ज्ञायते - 'निर्विष्टं यतिसार्वभौमवचसामावृत्तिभिर्यौवनं निर्धूतेतरपारतन्त्र्यनिरया नीतास्सुखं वासराः । अङ्गीकृत्य सतां प्रसत्तिमसतां गर्वोऽपि निर्वापितः शेषायुष्यपि शेषिदम्पतिदयादीक्षामुदीक्षामहे ॥'(र.त्र.शा.३२) इत्यनेनैतद्ग्रन्थकारवचनेन ॥  
ननु 'नानासिद्धान्त' इति कथम्‌? सिद्धान्तपदं हि अन्तिमनिर्णयवाचि । निर्णयेऽन्तिमत्वं नाम पुनरविचाल्यत्वम्‌ । तादृशो निर्णयो नाना कथं भवेत्‌? वस्तुनि विकल्पायोगात्‌ । ननु -   
परिव्राट्कामुकशुनामेकस्यां प्रमदातनौ । कुणपः कामिनी भक्ष्यमिति तिस्रो विकल्पनाः ॥  
इत्येकस्मिन्‌ वस्तुनि विविधधर्माणां कल्पितत्वदर्शनात्‌ वस्तुनि विकल्पायोगादिति कथम्‌? इति चेत्‌ तर्हि मतानि भिद्येरन् कामं मतिभेदात्‌ । सिद्धान्ताः कथं भिद्येरन्‌? किं मतसिद्धान्तपदे पर्याये? दृश्यन्ते किल सिद्धान्ता नानाविधाः इति चेत्‌, तदेव कथमिति पृच्छामः? वयं किं कुर्मः? इति चेत्‌, अयि साधो ! मृदुमतिं भवन्तं न पृच्छामः । तिष्ठ त्वं किञ्चिदिव पार्श्वतः । भवत्कूटस्थान्‌ प्रौढानेव पृच्छामः । अत्रैव चिन्त्यताम्‌ । 'एकस्यां प्रमदातनौ' इत्यनेन किमुच्यते? एकत्वप्रमदात्वादिकमपि हि धर्मः । किं तेऽपि कल्पिताः? अनादिवासनाकल्पनाधिष्ठानगतास्ते धर्माः कथं ताभिरेव वासनाभिः कल्प्येरन्‌? ननु एक एव मृत्पिण्डः घटशरावमणिकादिनानाविधविकल्पव्यवहारहेतुर्दृश्यत एवेति चेत्‌; तर्ह्येक एव घटः पटकुड्यकृसूलादिविकल्पहेतुर्भवतु ! न भवेदेव, घटपटादीनामेकोपादानकत्वाभावात्‌ । मृत्पिण्डघटादयस्तु न तथा, तेषामेकोपादनकत्वादिति चेत्‌; सत्यम्‌, आगत एव त्वं समीपम्‌ । किन्तु इह 'पिण्ड' इति मा वोचः, 'मृत्‌' इत्येव वद्‌ । सैव खलूपादानम्‌, घटादावनुवृत्तिदर्शनात्‌ । पिण्डत्वं तु निवर्तत एव । एवञ्च उपादानोपादेयभावस्थले, वस्तुन्यपि विकल्पो भवत्येव कक्ष्याभेदेन । एवमेव 'एकमेवाद्वितीयम्‌' 'तदैक्षत बहुस्याम्‌' इत्यादि किल श्रूयते । एवञ्च घटशरावादिकं मृदुपादानकं यथा, तथा घटपटादिकमपि पृथिव्युपादानकमेव । एवञ्च कस्याञ्चित्‌ कक्ष्यायां घटपटौ भिन्नोपादानकौ । कस्याञ्चित्तु एकोपादानकौ । एवं मृत्‌ घटोऽपि भवेत्‌, शरावोऽपि भवेत्‌ । अतश्च उपादानोपादेयभावस्थले कक्ष्याभेदेन विविधाः कल्पा भवन्त्येव । अत एव च तत्तत्कक्ष्यादृष्ट्या अधिकारिभेदेन सिद्धान्ता अपि भिद्येरन्‌ । सर्वं यत्रैकं भवति स एव तु परमः सिद्धान्तः एकः । स तु सविशषद्वैतमित्यक्तमनुपदम्‌; अ्रैव सर्वश्रुतिसमन्वयात्‌ । अन्येऽपि सन्ति पराः, परतराश्च सिद्धान्ताः । परमस्तु सिद्धान्त एक एव । अतः परपरतरद्ष्ट्या 'नानासिद्धान्त' इत्यभिधानं युक्ततरम्‌ । एवं तत्तत्सिद्धान्तानां पूर्वोत्तरावध्योरनिर्णयादेव कलहः प्रायः पण्डितानामप्येकदेशदर्शिनाम्‌ 'अन्धदृष्टगज' न्यायेन । समग्रदर्शिनां तु 'सर्वं न्याय्यं युक्तिमत्वात्‌ विदुषां किमशोभनम्‌' (भाग.११-२२-२५) इत्यैकरस्यं भगवानेवाह । तर्हि परमतखण्डनादीनां का प्रसक्तिरिति चेत्‌, कुत्रचिन्मर्यादाप्रदर्शनाय, कुत्रचित्‌ 'न हि निन्दा'न्यायेन वा विचार: कर्तव्यो भवति परमसिद्धान्तस्वरूपप्रदर्शनाय, न तु वैतण्डिकवत्‌ खण्डनैदंपर्येण । अधिकं तत्तत्प्रकरणे भविष्यति ॥ २ ॥
</details>

<details><summary>वरदार्य-सुबोधिनी (कन्नड)</summary>

ग्रन्थकाररु तम्म उद्देश मत्तु वैशिष्ट्यवन्नु विवरिसुत्तारॆ - नानासिद्धान्तनीतिश्रमविमलधियः वैश्वामित्रस्य अनन्तसूरेः तनूजः - अनेकविधसिद्धान्त नीतिगळल्लि परिश्रमदिन्द स्वच्छवाद बुद्धियन्नुळ्ळवराद विश्वामित्रगोत्रद अनन्तसूरिय पुत्रनू, विततमखविधेः पुण्डरीकाक्षसूरेः पौत्रः - अनेक यज्ञगळन्नु माडिद पुण्डरीकाक्षसूरिय पौत्रनू, वरदगुरुकृपालम्भितोद्दाम भूमा - वात्स्यवरदाचार्यरु (नडादूर् अम्माळ्) ऎम्ब तन्न परमाचार्यर कृपॆयिन्द प्राप्तवाद निस्सीमवैभववन्नुळ्ळ, वेङ्कटीशः - वेङ्कटनाथनु, रामानुजार्यात् सदसदपि श्रुत्वा - आत्रेय रामानुजाचार्य(किडाम्बि अप्पुळ्ळार्)रिन्द ऒळ्ळॆयदु कॆट्टद्दॆल्लवन्नू (गुणदोषगळॆल्लवन्नू) उपदेशदिन्द तिळिदु, ततः तत्त्वमुक्ताकलापं व्यातानीत् - अदर बलदिन्द तत्त्वमुक्ताकलापवन्नु रचिसिदनु.  
    
ई आचार्यरिगॆ दॊड्डवरिट्ट हॆसरु वेङ्कटनाथ. उळिदॆल्लवू इवर बिरुदुगळु. भगवद्रामानुजरु, कुरुकेशरु, विष्णुचित्तरु, वात्स्य वरदाचार्यरु, आत्रेय रामानुजाचार्यरु, वेदान्तदेशिकरु ऎम्ब क्रमदल्लि गुरुरम्परॆयु इरुवुदु. इवर परमाचार्यराद वात्स्य वरदाचार्यरु (नडादूर् अम्माळ्) चिक्कवयस्सिनल्लि इवरन्नु नोडि भविष्यवन्नरितु 'प्रतिष्ठापितवेदान्तः प्रतिक्षिप्तबहिर्मतः । भूयास्त्रैविद्यमान्यस्त्वं भूरिकल्याणभाजनं ॥' (सकल दुर्मतगळन्नु निर्मूलन माडि वेदान्तसिद्धान्तवन्नु स्थापिसि ऎल्ल श्रेयस्सुगळिगू नीनु पात्रनागुवागु) ऎन्दु आशीर्वाद माडिदरॆन्दु इवर चरित्रॆयल्लिदॆ. इदन्नु 'वरदगुरुकृपालम्भितोद्दामभूमा' ऎम्ब विशेषण तिळिसुत्तदॆ ॥ २ ॥
</details>

<details><summary>सर्वार्थसिद्धिः</summary>

चिकीर्षितस्य श्रद्धेयत्वाय वक्तृसंप्रदायवैलक्षण्यं दर्शयति - नानेति । सत् - प्रामाणिकं मुमुक्षोरुपादेयं च; तदन्यदसत् । सतस्सत्त्वेनासतश्चासत्त्वेन श्रवणमिहेष्टम्, ततः - श्रवणादेव हेतोः ॥२॥
</details>

<details><summary>नरसिंह-देवः आनन्ददायिनी - ०२</summary>

ननु प्रारिप्सितं विहाय नानासिद्धान्तेत्यादिना स्वमहिमवर्णनमनुचितमित्यत्राह - चिकीर्षितस्येति । सदसतोर्वैपरीत्येन श्रवणे श्रद्धेयत्वं न स्यादित्यत्राह - सत इति । व्यातानीदिति - आशंसायाम्; कर्तुमाशंसत इत्यर्थः । सङ्कल्पमात्रेण ग्रन्थस्य सिद्धत्वं मत्वा भूतनिर्देशः ॥ २ ॥
</details>

<details><summary>उत्तमूरु-वीरराघवः अलभ्यलाभः - ०२</summary>

सत्संप्रदायरिनद्धार्थानां सर्वेषामत्र यथावद्ग्रहणं भवतीति ग्राहयितुं स्वतातपादस्वपितामहस्वचार्यतदाचार्य ज्ञानशीलादिवेदनेन स्वस्याऽऽप्ततमत्वमावेदयति नानेति। "व्यतानीदित्याशंसायाम् । कर्तुमाशंसत इत्यर्थः । संकल्पमात्रेण सिद्धिं मत्वा वा भूतनिर्देशः? इति आ. दा. । यद्वा चिकीर्षितं ग्रन्थं करणानन्तरं पश्यद्भिर्यत् मनस्यनुसंधेयम्, तत् श्लोकद्वयेन दर्शयति नानेत्यादिना । अतो भाव्यनुसंधानवेलायां ग्रन्थस्य भूतत्वात् व्यातानीदिति निर्देशः । नानाविधानां स्वसिद्धान्तानां स्थापिका नीतयो यावद्दूरं गत्वा श्राम्यन्ति, ताद्दूरचिन्तया तच्छ्रमावगमेन सिद्धान्ते निर्मला धीर्यस्य । वैश्वामित्रस्येति च अनन्तसूरेर्विशेषणम् । सर्वं विशेषणमुभयान्वयि वा । रामानुजार्यात् आत्रेयात् स्वमातुलात् । विशिष्टयोः पुत्रपौत्रो भवन्नपि मातुलादश्रौषीदित्यनेनैव मातुलस्य तदतिशयितज्ञानानुष्ठानादिसिद्धिरित्याशयेन एतद्विशेषणानुक्तिः । भगवद्रामानुजोऽपर इति सूचनाच्च । चैत्रार्द्राजन्मभाक्त्वं चोभयोः । आचार्योपदिष्टसर्वगहनार्थधारणनैपुण्यं स्वस्य यन्मूलकं तं विशेषमाह वरदेति । वात्स्यवरदाचार्यः उक्तरामानुजार्यगुरुः । बाल्ये पञ्चवयस्कत्वदशातः प्रागेव देशिकस्य धारणसामर्थ्यमुपलभ्यायं तेनानुगृहीतः, "प्रतिष्ठापितवेदान्तः" ६ इत्यादिरीत्येति निश्चप्रचमेतत् । उद्दामः सर्वातिशायी भूमा बुद्धिवैशाल्यं यस्य सः । तदन्यदिति । अप्रामाणिकं मुमुक्ष्वनुपादेयञ्च परसिद्धान्तभूतमसत्त्वेन श्रुत्वेत्यर्थः । इदमिदमेवं खण्डनीयमित्यपि आचार्योपदिष्टमिति भावः ॥ (२) ॥
</details>

<details><summary>सौम्य-वरद-रामानुज-गूढार्थ-प्रकाशः - ०२</summary>

वक्तृसम्प्रदायेति । वक्तृसम्प्रदाययोर्वैलक्षण्यं, वक्तुः सम्प्रदायवैलक्षण्यं वेति । प्रामाणिकं मुमुक्षोरुपादेयं चेति । सच्छब्दो विद्यमानवाची, सामीचीन्यवाची वेति भावः । श्रुत्वा = (इमे?) पदार्थाः प्रामाणिकाः, एतेषु च अयं पदार्थो मुमुक्षोरुपादेय इति श्रुत्वेत्यर्थः । अन्यदिति । अप्रामाणिकं मुमुक्षोरनुपादेयं च । ननु सत्संप्रदायादसच्छ्रवणं व्याहतम्; अत्राह असतश्चासत्त्वेन श्रवणमिति । ननु ततश्शब्दस्य आनन्तर्यपरत्वे श्रुत्वा इत्यनेन पोनरुक्त्यं स्यादित्यत्राह तत इति ॥ ॥ २ ॥
</details>

<details><summary>अभिनव-रङ्गनाथः भाव-प्रकाशः - ०२</summary>

तत्वार्थाधिगमसूत्रेषु - पञ्चेन्द्रियाणि । द्विविधानि । निर्वृत्त्युपकरणे द्रव्येन्द्रियम् । लब्द्ध्युपयोगौ भावेन्द्रियम् । स्पर्शनरसनघ्राणचक्षुश्श्रोत्राणि । (२-अ १५-२०) इतीन्द्रियद्वैविध्यमभिधाय स्पर्शरसगन्धवर्णशब्दास्तदर्थाः (२-अ २१) इत्युक्तम् । अत्र राजवार्तिके भट्टाकलङ्कः - स्पर्शादीनां कर्मभावसाधनत्वं द्रव्यपर्यायविवक्षोपपत्तेः । स्पर्शादीनामानुपूर्व्येण निर्देश इन्द्रियक्रमाभिसम्बन्धार्थो वेदितव्यः इति । इन्द्रियक्रमाभिसम्बन्धार्थः - स्पर्शश्च रसश्च गन्धश्च वर्णश्च शब्दश्च स्पर्शरसगन्धवर्णशब्दा इत्यानुपूर्व्येण निर्देशः स्पर्शनादिभिरिन्द्रियैः क्रमेणाभिसंबन्धो यथा स्यात् इति । एते पुद्गलद्रव्यस्य गुणा अविशेषेण वेदितव्याः । अत्र केचिद्विशिष्य तान् कल्पयन्ति - रूपरसगन्धस्पर्शवती पृथिवी । रूपरसस्पर्शवत्य आपो द्रवाः स्रिग्धाश्च । तेजो रूपस्पर्शवत् । वायः स्पर्शवानिति । तदयुक्तं - रूपादिमान् वायुः स्पर्शवत्त्वात् घटवत् । तेजोऽपि रसगन्धवत् रूपवत्त्वात् गुडवत् । आपोऽपि गन्धवत्यः रसवत्त्वादाम्रफलवत् । किञ्च अबादिषु गन्धादीनां साक्षादुपलब्धेश्च । पार्थिवपरमाणुसंयोगादुपलब्धिरिति चेन्न; विशेषहेत्वभावात् । नात्र विशेषहेतुरस्ति पार्थिवपरमाणूनामेते गुणाः संसर्गात्त्वन्यत्रोपलभ्यन्ते; न त्वबादीनामिति । वयं ब्रूमहे - तद्गुणाः तत्रोपलब्धेरिति । यदि हि संयोगादुपलब्धिः कथ्यते रसाद्युपलब्धिरपि संयोगादेव कल्प्यताम् । नच पृथिव्यादीनां जातिभेदोऽस्ति; पुद्गलजातिमजहन्तः परमाणुस्कन्धविशेषा निमित्तवशाद्विश्वरूपतामापद्यन्त इति दर्शनात् । दृश्यते हि पृथिव्याः कारणवशाद्द्रवता । द्रवाणां चापां करकात्मभावेन घनभावो दृष्टः । घनश्च द्रवभावः । तेजसोऽपि मषीभावः । वायोरपि दृष्टा रूपादयः । कथं गम्यते इति चेत्; परमाणुषु तेषां रूपादीनां कथं गतिः? तत्कार्येषु दर्शनादनुमानमिति चेत्? इहापि तत एव वेदितव्यम् । इति । एतद्वार्तिकार्थमनुवदति - मूले\* पृथ्व्या इत्यादि । तत्र पुद्गलस्येति शेषः ।  
उक्तं चेति .... उदाहृतसूत्रादौ 'स्पर्शरसगन्धवर्णवन्तः पुद्गलाः । शब्दबन्धसौम्यस्थौल्यसंस्थानभेदतमश्छायातपोद्योतवन्तश्च । अणवः स्कन्धाश्च । भेदसंघातेभ्य उत्पद्यन्ते । भेदादणुः । भेदसंघाताभ्यां चाक्षुषः (५ अ २३-२८) इत्यादिसूत्रेषूक्तमित्यर्थः । अत्र प्रथमसूत्रश्लोकवार्तिके विद्यानन्दः -  
अथ स्पर्शादिमन्तस्स्युः पुद्गला इति सूचनात् ।  
क्षित्यादिजातिभेदानां प्रकल्पननिराकृतिः ॥   
पृथिव्यप्तेजोवायवो हि पुद्गलस्य पर्यायाः स्पर्शादिमत्त्वात् ये न तत्पर्यायास्ते न स्पर्शादिमन्तो दृष्टाः यथाऽऽकाशादयः स्पर्शादिमन्तश्च पृथिव्यादयः इति तज्जातिभेदानां निराकरणं सिद्धम् । नन्वयं पक्षाव्यापको हेतुः स्पर्शादिः; जले गन्धाभावात् तेजसि गन्धरसयोः वायौ गन्धरसरूपाणामनुपलब्धेरिति ब्रुवाणं प्रत्याह -  
नाभावोऽन्यतमस्यापि स्पर्शादीनामदृष्टितः ।  
तस्यानुमानसिद्धत्वात् स्वाभिप्रेतार्थतत्ववत् ॥ इत्याह । \*पुद्गलाख्यमिति । पुद्गलशब्दः पारिभाषिकः यौगिको वा । यथाह - 'अजीवकाया धर्माधर्माकाशपुद्गलाः' इति । तत्त्वार्थराजवार्तिके (५–१) भट्टाकलङ्कः - धर्मादयस्संज्ञास्सामयिक्यः । क्रियानिमित्ता वा इत्यारभ्य पूरणगलनान्वर्थसंज्ञत्वात्पुद्गलः । यथा भासं करोति भास्कर इति भासनार्थमन्तर्नीय भास्करसंज्ञाऽन्वर्था प्रवर्तते तथा भेदात्संघाताद्भेदसंघाताभ्यां पूर्यन्ते गलन्ते चेति पूरणगलनात्मिकां क्रियामन्तर्भाव्य पुद्गलशब्दोऽन्वर्थः पृषोदरादिषु निपातितः । यथा शवशायनं श्मशानमिति । पुङ्गिलनाद्वा - अथवा पुमांसो जीवाः तैः शरीराहारविषयकरणादिभावेन गिल्यन्त इति पुद्गला इति ।  
\*अव्यवस्थितक्रमान् भिन्नाभिन्नस्वभावान् विचित्रपर्यायानिति । तथाहि - 'गुणपर्यायवद्द्रव्यम्' इति सूत्रे राजवार्तिके भट्टाकलङ्कः - द्रव्यस्य द्वावात्मानौ सामान्यं विशेषश्चेति । तत्र सामान्यमुत्सर्गो गुण इत्यनर्थान्तरम् । विशेषो भेदः पर्याय इति पर्यायशब्दः । तदुभयसमुदितं रूपं द्रव्यमित्युच्यते । गुणा एव पर्याया इति वा निर्देशः । द्रव्यस्य परिणमनं पर्यायः । तद्भेदा एव गुणाः न भिन्नजातीया इति । 'द्रव्याश्रया निर्गुणा गुणाः' इति सूत्रे च; नित्यं द्रव्यमाश्रित्य ये वर्तन्ते ते गुणाः । पर्यायाः पुनः कादाचित्काः इति न तेषां ग्रहणम् । तेनान्वयिनो धर्मा गुणा इत्युक्तं भवति । तद्यथा जीवस्यास्तित्वादयः ज्ञानदर्शनादयश्च । पुद्गलस्याचेतनत्वादयो रूपादयश्चेति । पर्यायाः पुनर्घटज्ञानादयः कपालादिविकाराश्चेत्याह । पर्यायस्वरूपनिरूपणपरं च 'तद्भावः परिणामः' इति सूत्रम् (४-१-२) । अत्र राजवार्तिकं - गुणा द्रव्यादर्थान्तरभूताः इति  
केषाञ्चिद्दर्शनं; तत्किं भवत्संमतं? नेत्याह । यद्यपि कथञ्चिद्व्यपदेशादिभेदहेत्वपेक्षया द्रव्यादन्ये तद्व्यतिरेकात्तत्परिणामाच्चानन्ये । यद्येवं स उच्यतां कः परिणामः इति? तन्निश्चयार्थमिदमुच्यते - तद्भावः परिणामः । धर्मादीनां येनात्मना भवनं स तद्भावः परिणामः । तत्स्वरूपं व्याख्यातं इति । 'वर्तना परिणामः' इत्यादौ च 'एकस्मिन् अविभागिनि समये धर्मादीनि द्रव्याणि षडपि स्वपर्यायैरादिमदनादिमद्भिरुत्पादात्ययध्रौव्यविकल्पैर्वर्तन्त इति कृत्वा तद्विषया वर्तना' 'द्रव्यस्य स्वजात्यपरित्यागेन प्रयोगविस्रसालक्षणो विकारः परिणामः' । 'द्रव्यस्य चेतनस्येतरस्य वा द्रव्यार्थिकनयस्य अविवक्षातो न्यग्भूतां स्वां द्रव्यजातिमजहतः पर्यायार्थिकनयार्पणात् प्राधान्यं बिभ्रता केनचित् पर्यायेण प्रादुर्भावः पूर्वपर्यायनिवृत्तिपूर्वको विकारः प्रयोगविस्रसालक्षणः परिणाम इति प्रतिपत्तव्यः । तत्र प्रयोगः - पुद्गलविकारः । तदनपेक्षा विक्रिया विस्रसा । तत्र परिणामो द्विविधः अनादिरादिमांश्च । अनादिर्लोकसंस्थानमन्दराकारादिः । आदिमान् प्रयोगजो वैस्रसिकश्च । तत्र चेतनस्य द्रव्यस्यौपशमिकादिर्भावः कर्मोपशमाद्यपेक्षोऽपौरुषेयत्वात् वैस्रसिक इत्युच्यते । ज्ञानशीलभावनादिलक्षणः आचार्यादिपुरुषप्रयोगनिमित्तत्वात् प्रयोगजः । अचेतनस्य च मृदादेः घटसंस्थानादिपरिणामः कुलालादिपुरुषप्रयोगनिमित्तत्वात्प्रयोगजः । इन्द्रधनुरादिनानापरिणामो वैस्रसिकः । तथा धर्मादेरपि परिणामो योज्यः इति । एवं श्लोकवार्तिकमपि -   
गुणवद्द्रव्यमित्युक्तं सहानेकान्तसिद्धये । तथा पर्यायवद्द्रव्यं क्रमानेकान्तवित्तये ॥ ३८ ॥  
तद्भावः परिणामोऽत्र पर्यायः प्रतिवर्णितः । गुणात्सहभुवो भिन्नः क्रमवान् द्रव्यलक्षणम् ॥   
पर्याय एवं च द्वेधा सहक्रमविवर्तितः । शुद्धाशुद्धत्वभेदेन यथा द्रव्यं द्विधोदितम् ॥ (४२सू) इति । उत्पादव्ययध्रौव्ययुक्तं सत् (५-२९) इति सूत्रे उत्पादादीनां द्रव्यस्य च उभयथा लक्ष्यलक्षणभावानुपपत्तिरिति चेन्न; 'अन्यत्वानन्यत्वं प्रत्यनेकान्तोपपत्तेः' इत्यादौ भिन्नाभिन्नत्वं व्यक्तं राजवार्तिके - 'स्यान्मतम्; उत्पादव्ययध्रौव्याणि द्रव्यादर्थान्तरभूतानि वा स्युः अनर्थान्तरभूतानि वा? यद्यर्थान्तरभावः कल्प्येत तानिव सत्वानि ततोऽन्यत्वात् द्रव्यत्वाभावस्स्यात् । तदभावे च निराधारत्वादुत्पादादीनामभावः इति लक्ष्यलक्षणभावो नोपपद्यते । न हि असतां वन्ध्यापुत्राकाशकुसुमादीनां लक्ष्यलक्षणभावोऽस्ति । अथानर्थान्तरत्वमिष्येत लक्ष्यमेव लक्षणमिति दृष्टविरोधस्स्यादिति; तन्न; किं कारणं? अन्यत्वानन्यत्वं प्रत्यनेकान्तोपपत्तेः । पर्यायिणः पर्यायाणां च स्यादन्यत्वं स्यादनन्यत्वंम् । यथैकस्य मनुष्यस्य जातिकुलरूपादिभिः अविशिष्टस्य अनेकसम्बन्धान्तराविर्भूतपितृपुत्रभ्रातृभागिनेयादयो धर्माः परस्परतो विशिष्टा उपलभ्यन्ते; न तेषां भेदात्तस्य भेदः । नापि तस्याभेदात्तेषामभेदः । ततः पितृत्वादिशक्त्यपेक्षया नाना मनुष्यत्वापेक्षया न पृथक् । तथा द्रव्यस्यापि बाह्याभ्यन्तरहेतुविशेषापादिताः पर्यायाः कथञ्चिद्भिन्नाः द्रव्यार्पणात्कथञ्चिदभिन्ना इति नासत्त्वं लक्ष्यलक्षणभावाभावः । तस्मादुत्पादादित्रयैक्यवृत्तिः सत्ता तद्युक्तं द्रव्यमित्यवसेयम् । अत्राह - द्रव्यस्यात्मभूतोऽन्वयो धर्मः । पर्यायोऽप्यात्मभूतो द्रव्यस्येति तन्निवृत्तिवद्द्रव्यनिवृत्तिकल्पनायामुच्छेदप्रसङ्ग इति, अत्र ब्रूमहे - स्यादेतदेवं; यदि क्रमेण पिण्डघटकपालादिवद्रूपिद्रव्याजीवानुपयोगत्वादिलक्षणः परिणामः कादाचित्कस्स्यात्; यतः सत्यपि व्ययोत्पादवत्त्वे पर्यायाणां 'तद्भावाव्ययं नित्यम्' (३०सू) । किं अध्यवस्यामः । द्रव्यमिति वाक्यशेषः । तद्भाव इत्युच्यते; कस्तद्भावः? 'प्रत्यभिज्ञानहेतुना तद्भावः । तदेवेदमिति स्मरणं प्रत्यभिज्ञानम् । तदकस्मान्न भवति इति योऽस्य हेतुः स तद्भावः । भवनं भावः तस्य भावस्तद्भावः इति । यद्व्येति उत्पद्यते च तत्सन्नित्यं चेत्यतिसाहसमेतत् दुरुपपादत्वात् कथं श्रद्धीयत इति; अत्रोच्यते; श्रद्धेहि; व्ययोत्पादवत्सु पर्यायेषु अव्यभिचारिणि सन्नित्यत्वे स्त इति । कुतः? यस्माद्द्रव्यार्थिकपर्यायार्थिकनयसंभवे अन्यतरविवक्षावशात् यथोक्ते उभे अपि । 'अर्पितानर्पितसिद्धेः (३१) । धर्मान्तरविवक्षाप्रापितप्राधान्यमर्पितम् - अनेकात्मकस्य वस्तुनः प्रयोजनवशाद्यस्यकस्यचिद्धर्मस्य विवक्षायां प्रापितप्राधान्यमर्थरूपमर्पितमुपनीतमिति यावत् । 'तद्विपरीतमनर्पितम्' प्रयोजनाभावात् सतोऽप्यविवक्षा भवतीत्युपसर्जनीभूतमनर्पितमित्युच्यते । अर्पितं चानर्पितं च अर्पितानर्पिते । ताभ्यां सिद्धे सन्नित्यत्वे अर्पितानर्पिताभ्यां सिद्धे सन्नित्यत्वे अर्पितानर्पितसिद्धिः । तद्यथा - मृत्पिण्डः रूपिद्रव्यमित्यर्पितस्स्यान्नित्यः तदर्थापरित्यागात् । अनेकधर्मपरिणामिनोऽर्थस्य धर्मान्तरविवक्षाव्यापारात् रूपिद्रव्यात्मनानर्पणात् मृत्पिण्ड इत्येवमर्पितं पुद्गलद्रव्यं स्यादनित्यं तस्य पर्यायस्याध्रुवत्वात् । तत्र यदि द्रव्यार्थिकनयविषयमात्रपरिग्रहः स्यात् व्यवहारलोपः; तदात्मकवस्त्वभावात् । यदि पर्यायार्थिकनयगोचरमात्राभ्युपगमः स्यात् लोकयात्रा न सिद्ध्यति; तथाविधस्य वस्तुनोऽसद्भावात् । तावेकत्रोपसंहृतौ लोकयात्रासमर्थो भवतः । तदुभयात्मकस्य वस्तुनः प्रसिद्धेः । इत्येवमर्पितानर्पितव्यवहारसिद्धे सन्नित्यत्वे इति । उदाहृतग्रन्थसंदर्भे पर्यायाणां विचित्रत्वं तेषामेव गुणानाम् अक्रमत्वमपि स्फुटम् । सहभवगुणात्मकपर्यायाभिप्रायेण मूले 'स्पर्शादिभेद' इत्युक्तं । क्रमभवपर्यायतात्पर्येण 'द्रवमृदुकठिनीभावभेदः' इति । एतद्विषयेऽप्यव्यवस्थितक्रमत्वं 'नित्यावस्थितान्यरूपाणि' (५-४-२) इति सूत्रेण गम्यते । यथाऽऽह विद्यानन्दः -   
द्रव्यार्थिकनयात्तानि नित्यान्येवान्वितत्वतः । अवस्थितानि साङ्कर्यस्यान्योन्यं शश्वदस्थितेः । ततो द्रव्यान्तरस्यापि द्रव्यषट्कादभावतः ॥  
तत्पर्यायानवस्थानानित्यत्वे पुनरर्थतः । इति । परिणामस्त्रिविधः सदृशः विसदृशः सदृशविसदृशश्चेति । तत्र गोत्वादिः सदृशपरिणामस्सामान्यम् । विसदृशपरिणामो विशेषः खण्डत्वादिः । नाशः प्रागभावश्चायमेव । सदृशविसदृशपरिणामश्च मृत्कपालघटाद्युपादानोपादेयभावस्थले सर्वत्रेति बोध्यम् ।  
\*लाघवयुक्तीति - बाधकं प्रमाणं चोदाहृतानुमानं स्याद्वादागमश्चेति भावः । द्रव्यैक्यमिति मूले अविशेषाद्द्रव्यपर्याययोरप्यैक्यं विवक्षितं प्रतीयते; तथा सति सिद्धान्तिनोऽपि जैनमतप्रवेशापत्तिः । अजामेकामित्यादिश्रुतिभिर्नित्यतयाऽङ्गीकृतायाः प्रकृतेरुत्पादविनाशाभ्युपगमेन ब्रह्मजीवयोः कार्यत्वाङ्गीकारेणोत्पादविनाशयोरकामेनापि स्वीकारस्यावश्यकत्वेन उत्पादव्ययध्रौव्याणामेकत्राङ्गीकारात् इति शङ्कां निराचिकीर्षुः कारणकार्यद्रव्ययोरैक्यं द्रव्यैक्यमिति मूले विवक्षितमित्याह - \*त्रिगुणद्रव्यमिति 'सन्ति प्रागप्यवस्थाः' इत्यत्र अद्रव्यसरे च द्रव्यपर्याययोरभेदो निरसिष्यते । तत एव च सिद्धान्ते जैनमताद्विशेषो व्यक्तीभविष्यति । तथाहि - जैनाः खलु वस्तुनः स्थिरत्वे करणाकरणयोरेकत्र समावेशप्रसङ्ग इति भयात् सत्त्वेन वस्तुसामान्यं क्षणिकं वदतां बौद्धानां प्रतिद्वन्द्विनः स्थिरं द्रव्यपर्यायार्थिकनयभेदेन विरुद्धानेकधर्मात्मकं वस्तु अभ्युपगच्छन्त्यनेकान्तवादिनः । अन्ये च नैयायिकादयो दार्शनिकाः विरुद्धानामपि धर्माणां देशकालाद्यवच्छेदकभेदेनैकत्र वृत्तिमङ्गीकृत्य स्थिरं वस्तु साधयन्ति । एवं स्थिते द्रव्यं नित्यं पर्यायस्यैवोत्पादो विनाशश्चेति द्रव्यांश एव सत्कार्यवादः द्रव्यपर्याययोर्भेद एवेति सिद्धान्ते विशेषणविशेष्यतत्सम्बन्धेषु सम्बन्ध्युभयात्मके विशिष्टवस्तुनि विशेषणान्तर्भावेन पर्याप्तधर्मावच्छेदेन उत्पादविनाशाङ्गीकारेऽपि तद्भिन्नधर्भावच्छेदेन शुद्धे तदनङ्गीकारः इत्यवच्छेदकभेदेन विरोधविरहात् वस्तु स्थिरमिति साधनेन कथं जैनमतप्रवेशः? वस्तुनि विरुद्धानेकधर्मात्मकत्वानङ्गीकारात् । इयं च सरणिरङ्गीकृता बौद्धाधिकारे शिरोमणिना - आत्मनामुत्पत्त्यभावेऽपि विशेषणस्य शरीरस्य तथात्वाद्विशिष्टस्य तथात्वव्यपदेशः । अपूर्वशरीरादिसम्बन्धरूपं तु न मुख्यो जन्यर्थः इति । व्याख्यातं चात्र गदाधरेण - विशेषणोत्पत्तिक्षणस्य विशेष्याधिकरणसमयध्वंसाधिकरणत्वेऽपि विशिष्टाधिकरणसमयध्वंसानधिकरणत्वरूपाद्यत्वाक्षतेः तत्सम्बन्धरूपजननस्य विशिष्टेऽपि निर्वाहाच्चैत्रो जात इत्यगौणः प्रयोग उपपन्नः । जात इत्यस्याद्यशरीरसम्बन्धवानित्याद्यर्थकत्वे च जात इत्यस्य लाक्षणिकत्वापत्तिः । अन्यथा भाष्याद्युपपादितदिशा - कार्यात्मना च नानात्वमभेदः कारणात्मना ।  
इति कार्यकारणयोर्भेदाभेदवादी वाचस्पत्यादिरेव जैनस्स्यादिति भावः । यच्च - अकलङ्कविद्यानन्दाभ्यामबादौ गन्धादिसाधनानुमानं; तत्र सामानाधिकरण्येन साधने पञ्चीकृताबादौ गन्धादेः सिद्धान्तेऽप्यङ्गीकारेण सिद्धसाधनं जले गन्धप्रत्यक्षोपपत्तिश्च । अवच्छेदकावच्छेदेन साधनेंऽशतस्सिद्धेरदोषतापक्षेऽप्यप्रयोजकत्वमिति दूषणं स्फुटमित्युपेक्ष्य अपञ्चीकृतानामतीन्द्रियाणामनुमानतस्सिद्ध्यसंभवः पूर्वमुपपादित इति धर्मिग्राहकागमबाध एव \*क्रमजनिविलयौ त्वागमादप्रकम्प्यौ इत्यनेनोक्तः । स्याद्वादा(जैना)गमस्य त्वप्रामाण्यं बुद्धिसरे परमतभङ्गे च स्थाप्यते इति ।  
\*गुरुकल्पनाप्रवृत्तश्च - नैयायिकः । स खलु अतीन्द्रियं जगतो निमित्तं ब्रह्म उपादानभूतं परमाण्वादिकमनुमानेन साधयति । एवं प्रकृत्यादिकमानुमानिकं वदन् साङ्ख्योऽपि तथा । आगमस्वाच्छन्द्यानभ्युपगमे भवन्मतेऽपि बहुवैयाकुली स्यादिति भावः ॥
</details>








