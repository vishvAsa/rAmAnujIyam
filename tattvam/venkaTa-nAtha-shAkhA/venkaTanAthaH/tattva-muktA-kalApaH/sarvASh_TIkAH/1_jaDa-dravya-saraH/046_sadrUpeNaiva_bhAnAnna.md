+++
title = "046 सद्रूपेणैव भानान्न"

+++
<details><summary>मूलम्</summary>

सद्रूपेणैव भानान्न भवति वरणाभावमात्रं विहायः संसर्गाभावमात्रं न च भवति यतो नास्ति संसर्गिबोधः ।  
अत्यन्ताभावनाशावजननिरपि वा सत्सु तेष्वेव न स्युस्तादात्म्याभावसिद्धिः कथ(मिव)मपि च भवेत्तंतमर्थं विहाय ॥ ४६ ॥
</details>

<details><summary>वरदार्य-सर्वाङ्कषा - ४६</summary>

46. 

[[93]]

[ आकाशस्य भावरूपत्वम् ] 

सद्रूपेणैव भानात् न भवति वरणाभावमात्रं विहायः 

संसर्गाभावमात्रं न च भवति, यतो नास्ति संसर्गिबोधः । अत्यन्ताभावनाशावजननिरपि वा सत्सु तेष्वेव न स्युः 

तादात्म्याभावसिद्धिः कथमपि न भवेत् तंतमर्थं विहाय ॥46॥ 



ननु आकाशाख्यपदार्थस्यैवाभावात्, 'सति कुड्ये चित्रकर्म' इति न्यायेन सः प्रत्यक्षो न वा? इति विचार एव हास्यास्पद इति वदतां बौद्धानां मतं निराकरोति - सद्रूपेणेत्यादि । पृथिव्यप्तेजोवायव इति चत्वार्येव भूतानि इति वैभाषिकबौद्धाः । आकाश इति पदस्य आवरणाभावः अर्थः । कुड्यादीनि आवरणरूपाणि सर्वानुभवसिद्धानि । कुड्यादेरपसरणे तत्र कुड्याद्यावरणनिवृत्त्या निष्क्रमणप्रवेशादिकं भवति । अतः आकाशः अभावरूपः, न तु भावपदार्थः । अस्त्वभावोऽपि सप्तमः भावपदार्थ इति चेत्, तदपि न, केनाप्यनङ्गीकारात् । सिद्धान्तेऽपि हि अभावः नातिरिक्तः पदार्थः । ' भूतले घटो नास्ति' इत्यत्र न हि कश्चित्पदार्थो दृश्यते । तर्ह्यस्तु घटाभावः भूतलमेवेति पक्षः, तावतापि सिद्ध एव कश्चन पदार्थः इति चेत्, कः सिद्धस्तत्र ? भूतलं तु पूर्वमेव सिद्धम् । तच न घटाभावमात्रम्, किन्तु तत्रावर्तमानपटाभावादिसर्वाभावरूपंम् वक्तव्यमिति कथं घटाभावः भूतलस्वरूप उच्यते । अतः अभावः निरुपाख्यः तुच्छ एव शशशृङ्गादिवदिति बौद्धाः । तदेतन्निराकरोति । अभावः किल चतुर्विधः । अयं किम् आवरणसामान्याभावरूपः, उतावरणविशेषाभावरूपः ? न सामान्याभावरूपः । तत्कुतः **विहायः** = आकाशः **वरणाभावमात्रम्** = आवरणसामान्याभावमात्ररूपो न भवति । तत्र हेतु :- सद्रूपेणैव भानात् इति । 'अस्ति ''नास्ति' इति प्रतीती किल परस्परमत्यन्तविलक्षणे भावाभावविषयिण्यौ दृष्टे । 'अश्वो न' इति अश्वतादात्म्यनिषेधमात्ररूपो गौः कदापि न हि भवति; किन्तु ‘गौः अश्वो न' इत्युल्लेखे सति 'गौः' इति स्वस्वरूपेण भावरूपतयापि प्रतीयते । अन्यथा 'अश्वः गौर्न' इति प्रतीतेरपि सत्त्वादन्योन्याश्रयादिः स्यात् । 'सद्रूपेणैव' इत्येवकारेण तुच्छत्वव्यवच्छेदः । शशशृङ्गादिकं हि कदापि कस्यापि 'अस्ति' इति प्रतीतिविषयो न दृष्टः । आकाशस्तु कूपरन्ध्रद्वारादिप्रतीतिविषयो दृष्टः । न हि द्वारपदार्थः अन्यः कश्चिद्भवितुमर्हति । अतः आकाशः सद्रूपः कश्चित्पदार्थ एव ॥ 

एवं सामान्यरूपेणाकाशस्याभावरूपतां निरस्य, विशिष्यापि तस्याभावरूपता न संभवतीति प्रदर्शयन्, प्रथमम् ‘संसर्गाभावः तादात्म्याभावश्चेति अभावो द्विविधः । संसर्गाभावश्च अत्यन्ताभावः, प्रध्वंसाभावः, प्रागभावश्चेति त्रिविधः' इत्युक्तप्रक्रियया प्रथमं संसर्गाभावसामान्यरूपताम्, ततः विशेषरूपतां च क्रमशो निरस्यति - संसर्गेत्यादिना । 'भूतले घटो नास्ति' इत्यादौ हि **भूतलसंसर्गिणः** = भूतलसंबन्धार्हस्य घटस्य निषेधरूपः दृष्टः । प्रतियोगिन एवाप्रसिद्धौ न हि निषेधस्य प्रसक्तिः । अतः यतः **संसर्गिणः** = प्रतियोगिनः बोधः नास्ति, किन्तु केवलस्यैव आकाशस्य स्वतन्त्रतया प्रतीतिः, अतः संसर्गाभावमात्रं न च **भवति** = नैव भवति । विशेषरूपेणापि संसर्गाभावरूपतां निराकरोति - अत्यन्तेत्यादिना । **अत्यन्ताभावनाशौ** = अत्यन्ता-

[[94]]

भावरूपों वा, प्रध्वंसाभावरूपो वा, अपि **वा** = अथवा **अजननिः** = प्रागभावरूपो वा आकाशो न भवितुमर्हति । कुतः ? **तेषु** = आवरणरूपेषु प्रतियोगिषु सत्स्वेव न **स्युः** = अत्यन्ताभावः निरुपाधिकः कुत्रापि वक्तुं न शक्यः; देशकालप्रतियोगिविशेषनिर्देशमन्तरा न ह्यत्यन्ताभावप्रतीतिर्भवेत् । 'अत्रेदानीं घटो नास्ति' इत्येव खल्वनुभवः । ' इहेदानीम् आवरणं नास्ति' इति खल्वावरणाभावप्रतीतिर्वक्तव्या । तत्र 'इह' इति कस्य निर्देशः ? आकाशस्यैव स निर्देशः वक्तव्यः । सिद्धस्तर्ह्यवरणाभावातिरिक्तः 'इह' शब्दार्थः आकाशः । एवं प्रध्वंसाभावः, प्रागभावश्च न सामान्यधर्मावच्छिन्नप्रतियोगिताकौ । प्रध्वंसः खलु यस्य कस्यचिदेव घटादेः। घटसामान्यध्वंसस्तु प्रलयकाल एव । प्रतियोगिनि घटविशेषे अन्यत्र सत्यपि, अन्यत्र घटव्यक्त्यन्तरध्वंसः व्यवहारार्ह एव । एवमेव प्रागभावोऽपि । 'भविष्यति' इति प्रतीतिः किल न घटसामान्यविषयिणी; सर्वेषां घटानां युगपदुत्पत्तेरसंभवात् । अतो भविष्यतीति घटविशेषविषयिणी । नीलघटे सत्यपि, 'पीतघटो नष्टः ' 'रक्तघटो भविष्यति' इति व्यवहारस्य सार्वजनिकत्वात् । अतस्तत्र आवरणान्तराभावस्य व्यवहारेऽपि आवरणविशेषस्यापि सत्त्वेन नाकाशप्रतीतेः संभवः । अतः आवरणप्रध्वंसाभावरूपो वा, आवरणप्रागभावरूपों वा आकाशः न भवितुमर्हति । प्रागभावस्योत्पत्त्यभावात् तस्य ' अजननि' पदेन निर्देशः ॥ 

एवमावरणान्योन्याभावरूपोऽपि नाकाशः । कुत इति चेत्-तं तम् अर्थं **विहाय** = प्रतियोगिनम्, अनुयोगिनं चार्थं विहाय, **तादात्म्याभावस्य** = अन्योन्याभावस्य सिद्धिः कथमिव भवेत् ?, न कथञ्चिदपि भवेत् । 'अयमयं न' इति खलु अन्योन्याभावः । 'घटः पटो न' इति हि घटस्य पटात्मत्वाभावः कथ्यते । एकस्मिन् आवरणे सत्यपि, आवरणान्तरभेदस्य प्रतिव्यक्त्यावश्यकत्वात्, आवरणे सत्यपि आवरणविशेषभेदस्य तस्मिन् सत्त्वात् आकाशप्रतीतिर्वक्तव्या । नन्वावरणविशेषभेदस्यावरणविशेषान्तरे सत्त्वेऽपि अन्योन्याभावस्य सामान्यधर्मावच्छिन्नप्रतियोगिकत्वमावश्यकम् । अन्यथा 'घटो न घटः' इत्यपि प्रतीत्यापत्तिः । अतः आवरणत्वावच्छिन्नभेद एवावरणतादात्म्याभावः । अतो नोक्तापत्तिरिति चेत्, अस्तु तत् । परं तु अनुयोगी कः । ‘आकाशः आवरणं न' इति खलु प्रतीतिर्वक्तव्या । तथा च अनुयोगितया सिद्ध एवाकाशः । न चाकाशपदं त्यक्त्वा‘इदमावरणं न' इत्येव प्रतीतिरस्त्विति वाच्यम्, तदापीदंपदस्यार्थतया कस्यचित्सिद्धतया नेष्टसिद्धिः । किञ्चाकाशपदावरणाभावपदयोः पर्यायत्वात् 'घटः कलशः' इतिवत् स्यात् । ननु 'घटः घटत्ववान्' इति व्यवहारः कथं प्रामाणिकः ? तत्र घटपदस्यापि घटत्वाश्रयबोधकत्वात् पर्यायत्वापत्तिः । न च तत्र घटपदस्य घटत्वाश्रयो नार्थः, किन्तु घटपदबोध्यः कश्चिदर्थः । स च घटव्यक्तिमात्रमपि । अतो न तयोः पर्यायत्वमिति चेत्, एवं सत्यपि प्रकृते आकाशव्यक्तेस्सिद्ध्या नाकाशोऽभावरूपो भवेत् । अतोऽनुयोगितयाऽऽकाशसिद्धिर्निष्प्रत्यूहैव । अतः अन्योन्याभावात्मकत्वाङ्गीकारमात्रेण नाकाशप्रतीतिर्निर्वोढुं शक्या ॥ 

तदेवम् आकाशस्य आवरणाभावरूपत्वासंभवः, अभावस्यातिरिक्ततामङ्गीकृत्य प्रत्यपादि । वस्तुतस्तु सिद्धान्ते, अभावस्य भावान्तररूपताङ्गीकारात् आवरणाभावस्यापि भावान्तररूपत्वमेवावश्यकम् । तच्च भावान्तरम् आकाश एव भवितुमर्हति नान्यदिति नाकाशस्य तुच्छत्वनिरुपाख्यत्वसिद्धिः । अत्र वक्तव्यमग्रेऽद्रव्यसरे (श्लो. 129 इत्यादौ ) भविष्यति ॥ ४६ ॥
</details>

<details><summary>वरदार्य-सर्वाङ्कषा-पाठान्तरम् - ४६</summary>

ननु आकाशाख्यपदार्थस्यैवाभावात्‌, 'सति कुड्ये चित्रकर्म' इति न्यायेन सः प्रत्यक्षो न वा? इति विचार एव हास्यास्पद इति वदतां बौद्धानां मतं निराकरोति - सद्रूपेणेत्यादि । पृथिव्यप्तेजोवायव इति चत्वार्येव भूतानि इति वैभाषिकबौद्धाः । आकाश इति पदस्य आवरणाभावः अर्थः । कुड्यादीनि आवरणरूपाणि सर्वानुभवसिद्धानि । कुड्यादेरपसरणे तत्र कुड्याद्यावरणनिवृत्त्या निष्क्रमणप्रवेशादिकं भवति । अतः आकाशः अभावरूपः, न तु भावपदार्थः । अस्त्वभावोऽपि सप्तमः भावपदार्थ इति चेत्‌, तदपि न, केनाप्यनङ्गीकारात्‌ । सिद्धान्तेऽपि हि अभावः नातिरिक्तः पदार्थः । 'भूतले घटो नास्ति' इत्यत्र न हि कश्चित्पदार्थो दृश्यते । तर्ह्यस्तु घटाभावः भूतलमेवेति पक्षः, तावतापि सिद्ध एव कश्चन पदार्थः इति चेत्‌, कः सिद्धस्तत्र? भूतलं तु पूर्वमेव सिद्धम्‌ । तच्च न घटाभावमात्रम्‌, किन्तु तत्रावर्तमानपटाभावादिसर्वाभावरूपं वक्तव्यमिति कथं घटाभावः भूतलस्वरूप उच्यते । अतः अभावः निरुपाख्यः तुच्छ एव शशशृङ्गादिवदिति बौद्धाः । तदेतन्निराकरोति । अभावः किल चतुर्विधः । अयं किम्‌ आवरणसामान्याभावरूपः, उतावरणविशेषाभावरूपः? न सामान्याभावरूपः । तत्कुतः विहायः = आकाशः वरणाभावमात्रम्‌ = आवरणसामान्याभावमात्ररूपो न भवति । तत्र हेतुः - सद्रूपेणैव भानात्‌ इति । 'अस्ति''नास्ति' इति प्रतीती किल परस्परमत्यन्तविलक्षणे भावाभावविषयिण्यौ दृष्टे । 'अश्वो न' इति अश्वतादात्म्यनिषेधमात्ररूपो गौः कदापि न हि भवति; किन्तु 'गौः अश्वो न' इत्यु्ल्लेखे सति 'गौः' इति स्वस्वरूपेण भावरूपतयापि प्रतीयते । अन्यथा 'अश्वः गौर्न' इति प्रतीतेरपि सत्त्वादन्योन्याश्रयादिः स्यात्‌ । 'सद्रूपेणैव' इत्येवकारेण तुच्छत्वव्यवच्छेदः । शशशृङ्गादिकं हि कदापि कस्यापि 'अस्ति' इति प्रतीतिविषयो न दृष्टः । आकाशस्तु कूपरन्ध्र- द्वारादिप्रतीतिविषयो दृष्टः । न हि द्वारपदार्थः अन्यः कश्चिद्भवितुमर्हति । अतः आकाशः सद्रूपः कश्चित्पदार्थ एव ॥   
एवं सामान्यरूपेणाकाशस्याभावरूपतां निरस्य, विशिष्यापि तस्याभावरूपता न संभवतीति प्रदर्शयन्‌, प्रथमम्‌ 'संसर्गाभावः तादात्म्याभावश्चेति अभावो द्विविधः । संसर्गाभावश्च अत्यन्ताभावः, प्रध्वंसाभावः, प्रागभावश्चेति त्रिविधः' इत्युक्तप्रक्रियया प्रथमं संसर्गाभावसामान्यरूपताम्‌, ततः विशेषरूपतां च क्रमशो निरस्यति - संसर्गेत्यादिना । 'भूतले घटो नास्ति' इत्यादौ हि भूतलसंसर्गिणः =भूतलसंबन्धार्हस्य घटस्य निषेधरूपः दृष्ट: । प्रतियोगिन एवाप्रसिद्धौ न हि निषेधस्य प्रसक्तिः । अतः यतः संसर्गिणः = प्रतियोगिनः बोधः नास्ति, किन्तु केवलस्यैव आकाशस्य स्वतन्त्रतया प्रतीतिः, अतः संसर्गाभावमात्रं न च भवति = नैव भवति । विशेषरूपेणापि संसर्गाभावरूपतां निराकरोति - अत्यन्तेत्यादिना । अत्यन्ताभावनाशौ = अत्यन्ताभावरूपो वा, प्रध्वसाभावरूपो वा, अपि वा = अथवा अजननिः = प्रागभावरूपो वा आकाशो न भवितुमर्हति । कुतः? तेषु = आवरणरूपेषु प्रतियोगिषु सत्स्वेव न स्युः = अत्यन्ताभावः निरुपाधिकः कुत्रापि वक्तुं न शक्यः; देशकालप्रतियोगिविशेषनिर्देशमन्तरा न ह्यत्यन्ताभावप्रतीतिर्भवेत्‌ । 'अत्रेदानीं घटो नास्ति' इत्येव खल्वनुभवः । 'इहेदानीम् आवरणं नास्ति' इति खल्वावरणाभावप्रतीतिर्वक्तव्या । तत्र 'इह' इति कस्य निर्देशः? आकाशस्यैव स निर्देशः वक्तव्यः । सिद्धस्तर्ह्यवरणाभावातिरिक्तः 'इह'शब्दार्थः आकाशः । एवं प्रध्वंसाभावः, प्रागभावश्च न सामान्यधर्मावच्छिन्नप्रतियोगिताकौ । प्रध्वंसः खलु यस्य कस्यचिदेव घटादेः । घटसामान्यध्वंसस्तु प्रलयकाल एव । प्रतियोगिनि घटविशेषे अन्यत्र सत्यपि, अन्यत्र घटव्यक्त्यन्तरध्वंसः व्यवहारार्ह एव । एवमेव प्रागभावोऽपि । 'भविष्यति' इति प्रतीतिः किल न घटसामान्यविषयिणी; सर्वेषां घटानां युगपदुत्पततेरसंभवात्‌ । अतो भविष्यतीति घटविशेषविषयिणी । नीलघटे सत्यपि, 'पीतघटो नष्टः' रक्तघटो भविष्यति' इति व्यवहारस्य सार्वजनिकत्वात्‌ । अतस्तत्र आवरणान्तराभावस्य व्यवहारेऽपि आवरणविशोषस्यापि सत्वेन नाकाशप्रतीतेः संभवः । अतः आवरणप्रध्वंसाभावरूपो वा, आवरणप्रागभावरूपो वा आकाशः न भवितुमर्हति । प्रागभावस्योत्पतत्त्यभावात्‌ तस्य 'अजननि'पदेन निर्देशः ॥   
एवमावरणान्योन्याभावरूपोऽपि नाकाशः । कृत इति चेत्‌ - तं तम् अर्थं विहाय प्रतियोगिनम्‌, अनुयोगिनं चार्थं विहाय, तादात्म्याभावस्य = अन्योन्याभावस्य सिद्धिः कथमिव भवेत्‌?, न कथञ्चिदपि भवेत्‌ । 'अयमयं न' इति खलु अन्योन्याभावः । 'घटः पटो न' इति हि घटस्य पटात्मत्वाभावः कथ्यते ।   
एकस्मिन्‌ आवरणे सत्यपि, आवरणान्तरभेदस्य प्रतिव्यक्त्यावश्यकत्वात्‌, आवरणे सत्यपि आवरणविशेषभेदस्य तस्मिन्‌ सत्त्वात्‌ आकाशप्रतीतिर्वक्तव्या । नन्वावरणविशेषभेदस्यावरणविशेषान्तरे सत्त्वेऽपि अन्योन्याभावस्य सामान्यधर्मावच्छिननप्रतियोगिकत्वमावश्यकम्‌ । अन्यथा 'घटो न घटः' इत्यपि प्रतीत्यापत्तिः । अतः आवरणत्वावच्छिन्रभेद एवावरणतादात्म्याभावः । अतो नोक्तापत्तिरिति चेत्‌, अस्तु तत्‌ । परं तु अनुयोगी कः । 'आकाशः आवरणं न' इति खलु प्रतीतिर्वक्तव्या । तथा च अनुयोगितया सिद्ध एवाकाशः । न चाकाशपदं त्यक्त्वा 'इदमावरणं न' इत्येव प्रतीतिरस्त्विति वाच्यम्‌, तदापीदंपदस्यार्थतया कस्यचित्सिद्धतया नेष्टसिद्धिः । किञ्चाकाशपदावरणाभावपदयोः पर्यायत्वात्‌ 'घटः कलशः' इतिवत्‌ स्यात्‌ । ननु 'घटः घटत्ववान्‌' इति व्यवहारः कथं प्रामाणिकः? तत्र घटपदस्यापि घटत्वाश्रयबोधकत्वात्‌ पर्यायत्वापत्तिः । न च तत्र घटपदस्य घटत्वाश्रयो नार्थः, किन्तु घटपदबोध्यः कश्चिदर्थः । स च घटव्यक्तिमात्रमपि । अतो न तयोः पर्यायत्वमिति चेत्‌, एवं सत्यपि प्रकृते आकाशव्यक्तेस्सिद्ध्या नाकाशोऽभावरूपो भवेत्‌ । अतोऽनुयोगितयाऽऽकाशसिद्धिर्निष्प्रत्यूहैव । अतः अन्योन्याभावात्मकत्वाङ्गीकारमात्रेण नाकाशप्रतीतिर्निर्वोढुं शक्या ॥   
तदेवम्‌ आकाशस्य आवरणाभावरूपत्वासंभवः, अभावस्यातिरिक्ततामङ्गीकृत्य प्रत्यपादि । वस्तुतस्तु सिद्धान्ते, अभावस्य भावान्तररूपताङ्गीकारात्‌ आवरणाभावस्यापि भावान्तररूपत्वमेवावश्यकम्‌ । तच्च भावान्तरम्‌ आकाश एव भवितुमर्हति, नान्यदिति नाकाशस्य तुच्छत्वनिरुपाख्यत्वसिद्धिः । अत्र वक्तव्यमग्रेऽद्रव्यसरे (श्लो.१२९ इत्यादौ) भविष्यति ॥ ४६ ॥
</details>

<details><summary>वरदार्य-सुबोधिनी (कन्नड) - ४६</summary>

आवरणाभाववे आकाशवागलि, अकाशवॆम्ब ऒन्दु भूतवे बेड ऎम्ब बौद्धर आक्षेपक्कॆ समाधान हेळुत्तारॆ- सद्रूपेणैव भानात् विहायः वरणाभावमात्रं न भवति - विधिरूपदिन्दले

न तोरुत्तिरुवुदरिन्द आकाशवु आवरणद अभाववे ऎन्दु आगुवुदिल्ल .

—

लोकदल्लि 'नॆलद मेलॆ घटविदॆ' ऎन्दु विधिरूपवाद कॆलवु अनु भवगळु बरुत्तवॆ. अथवा 'अल्लि घटविल्ल' ऎन्दु निषेध रूपवाद कॆलवु प्रतीतिगळु बरुत्तवॆ. 'इदॆ' ऎम्ब व्यवहारक्कॆ कारणवाद वस्तुवन्नु भाव 'रूपवादद्दॆन्दु हेळुत्तारॆ. 'इल्ल' ऎम्ब व्यवहारक्कॆ कारणवागि इरुवुदन्नु 'अभाव' रूपवादद्दॆन्नुत्तारॆ. आकाश' ऎम्ब पद विधि रूप दिन्द ऒन्दु वस्तुवन्नु बोधिसुत्तदॆये हॊरतु निषेध रूपदिन्दल्ल. आद्दरिन्द आकाश भावरूप पदार्थवे हॊरतु अभाव रूप पदार्थवल्ल.

'मौन' ऎम्ब पददल्लि निषेध सूचक आकार इल्लदिद्दरू मातिन अभाववन्नु आ पद हेळुवन्तॆ 'आकाश' पदवू अभावरूप वस्तुवन्नु हेळबहुदु ऎन्दरॆ, आकाश याव अभाव रूप? ऎन्दु विकल्प माडि

श्लोक 46 ]

अत्यन्ताभावनाशावजननिरसि वा सत्तु तेव न स्युः तादात्माभावसिद्धिः कथमिव च भवेत्तन्तनर्थ० विहाय ॥

8

61

समाधान हेळुत्तारॆ- संसर्गाभावमात्रं न च भवति केवल संसर्गाभावरूपवागि आगलु साध्यविल्ल . यतः संसर्गिभोधः नास्ति

एतक्कॆन्दरॆ प्रतियोगि मत्तु अनुयोगिय ज्ञान इल्ल.

G

इल्ल ' ऎम्ब व्यवहार बरबेकादरॆ, यावुदु? ऎल्लि ? ऎम्ब प्रश्नॆ अनिवार्य. मॊदलनॆय प्रश्नॆगॆ उत्तरवागि बरुवुदु प्रतियोगि” : ऎरडनॆय प्रश्नॆगॆ उत्तरवागि बरुवुदे 'अनुयोगि'. ई ऎरडू इल्लदे 'इल्ल' ऎम्ब व्यवहार बरलु साध्यवे इल्ल .

ईग संसर्गाभावद प्रभेदवाद प्रागभाव, प्रध्वंसाभाव, अत्य स्वाभाव ई मूरर रूपवू अल्ल ऎन्नुत्तारॆ - अत्यन्ताभावनाश् अज ननिरपिना तेषु सव न स्तुति अत्यन्ताभाव, प्रध्वंसाभाव, प्रागभाव मूरू सह आ प्रतियोगिरूपवाद आवरणगळु इद्दागले बरलारवु.

आवरणगळ प्रसक्तिये इल्लदिद्दाग आवरणाभावरूपवाद आकाशद अनुभव बरलारदु . ई मूरु अभावगळू प्रतियोगिय प्रसक्ति इद्द कडॆयल्ले बरुववु . देश मत्तु कालद नियमक्कॆ ऒळपट्टिरुववु . इन्तह वस्तु इन्तह जागदल्लि इन्तह समयदल्लि इदॆ' ऎम्ब रीतियल्ले इवुगळ अनुभव बरुत्तदॆ . आकाशद अनुभववन्तू इन्तह रीतियल्लल्लदॆ सदा ऎल्लॆडॆयल्लू ऎल्लरिगू ऒन्दे रीतियल्लि बरुवुदरिन्द आकाश ई मूरु अभाव स्वरूपवल्ल .

हीगॆ आकाश आवरणगळ तादात्मा भाव (अनोन्याभाव) रूपवू आगुवन्तिल्ल. तादाता भावसिद्धि ४ तं तमर्थ० विहाय कथमिव च भवेत् अन्नोन्याभावद अनुभव प्रतियोग्यनुयोगिगळन्नु बिट्टु याव रीतियल्लू आगलु साध्यविल्ल .

'हसु ऎम्मॆयल्ल ' ऎम्बुदे अन्नोन्याभावद अनुभव. इदन्ने भेद ऎन्नुवरु. आवरणद भेद बरबेकादरॆ यावुदरल्लि अदर भेद बरुत्तदॆ ऎन्दु हेळबेकु. आ रीतियल्लि ऒन्दु वस्तुवन्नु ऒप्पिदरॆ अदे आकाशवागुवुदरिन्द आकाशद सिद्धि अनिवार्य. आद्दरिन्द आकाशवन्नु अभाव रूपवॆन्दु हेळुवुदु सरियल्ल ॥ ४६ ॥
</details>

<details><summary>सर्वार्थसिद्धिः - ४६</summary>

अत्र केचिच्चार्वाकास्सौगताश्च प्राहुः - "चत्वार्येव भूतानि" । आकाशस्त्वावरणाभाव एव । स च निस्स्वभावः । तुच्छतयैवोपलम्भात् । यत्र चावरणं न तत्राकाशः । अभित्त्वा दुर्दर्शत्वात्, भेदं त्वावरणाभावस्यैव सिद्धेः । यदि तत्राकाशः स्यात् निरवकाशं न किंचित्स्यात् । अतो घटतदभावन्यायादावरणेष्वसत्त्वादयमावरणाभावः । तदिह शून्यधातुसंज्ञिते च निस्तत्त्वेऽप्यावरणाभावे खपुष्पादिषु ततच्छब्दा[दि]वन्मिथ्याजले मृगतृष्णिकादिशब्दवच्च व्यामोहैकनिबन्धना व्योमादिशब्दाः । अत्र नञुपश्लेषाभावादसद्रूपतातिरस्कारः । अत्र च तलत्वविपुलत्वमलिनत्वादिकमध्यासमन्तरेण न कथंचिदप्युपपद्यते । प्रतियोगिगतानां च स्मर्यमाणानां गृह्यमाणेऽस्मिन्नध्यासः । अस्ति चासौ सिद्धः ; दुःखाभावे सुखाभिमानात्, आलोकाभावे च नीलत्वबहलत्वाद्यध्यासस्य वैशेषिकादिभिरङ्गीकारात्, शशशृङ्गं तीक्ष्णमित्यादिशब्दजन्याध्यासदृष्टेश्च । वदन्ति च शब्दज्ञानानुपाती वस्तुशून्यो विकल्प इति; एष वन्ध्यासुतो यातीत्यादिषु । अतो नास्त्येव नभ इति । तत्राह - सद्रूपेणेति ॥ अयं भावः - सर्वं हि वस्तुजातं संविद्व्यवस्थाप्यम्, संविद्यते च भावरूपतयैव नभः, भावान्तरमेवाभाव इति स्थापयिष्यते । अन्यथाऽपि ब्रूमः - नाभावस्य निस्स्वभावता, अभावस्वभावतयैव तत्सिद्धेः । स्वान्यस्वभावतया सिद्धिस्तु न कस्यापि । न च स्वेन स्वभावेन सिद्धस्य परस्वभावविरहादसत्त्वम्, अतिप्रसङ्गात् । उक्तं च न्यायभाष्ये - "असच्चासदिति गृह्यमाणं तथाभूतं विद्यमानमविपरीतं च तत्त्वमिति । तुच्छतयैवोपलब्ध्याऽपि निरस्तं निस्स्वभावत्वम् । तुच्छता ह्यभावप्रतियोगित्वम्, अभावत्वम्, वस्त्वन्तरशून्यत्वम्, अन्यद्वा किंचित् ? न प्रथमः, स्वकालादिषु सतामभावप्रतियोगिनां यथाप्रमाणं तत्तत्स्वभावविशिष्टत्वात् । न द्वितीयः, दत्तोत्तरत्वात् । न तृतीयः, ईदृशतुच्छत्वस्य स्वरूपाविरोधिनस्सर्वत्र सुलभत्वात् । न चतुर्थः, अस्मन्मतविरोधिनस्त्वदिष्टस्य कस्यचित्कुतश्चिदत्रासिद्धेरिति । यत्त्वावरणेष्वाकाशो नास्तीति, तदसत्, त्वदुक्तयुक्त्यैव तत्सिद्धेः । अभित्त्वा दुर्दर्शत्वं हि व्यवहितत्वात् । अत एव तत्र नास्तीति न निश्चाय्यम् । भित्त्वा तु प्रेक्षणे नभस्तत्र दृश्यत एव । न चात्रावरणाभावमात्रोपलम्भः, इहावरणं नास्तीति साधिकरणस्य तस्योपलम्भात् ; इहाकाश इतिवत्स्वात्मन्येव भेदोपचारात्स्यादिति चेन्न ; बाधकाभावात् । अधिकरणानवस्थाप्रसङ्गो बाधक इति चेन्न ; आकाशादेस्साधिकरणतयैवौपलम्भ इत्यनभ्युपगमात् । इहाकाश इतिवदित्यत्र चाकाशशब्देनावरणाभावविवक्षायां पक्षदृष्टान्तभेदाभावः, त्वदनभ्युपगतस्य परमतसिद्धस्य त्वया दृष्टान्तीकर्तुमयुक्तत्वात् । प्रतिबन्दिग्रहणमात्रमिदमिति चेन्न ; इह मूर्ते वस्तुनि आकाशसंबन्ध इति प्रतीतौ विरोधाभावात् । आवरणाभावधीरपि तथैव स्यादिति चेत्, अस्त्वेवम् ; तथाऽपि कदाचिदिह तारकेत्यादिवन्निरधिकरणतया गगनोपलम्भे तदतिरिक्तनभः - सिद्धिनिषेधः । आवरणेषु निरवकाशत्वं च विशेषणराहित्यात्, आवरणरहितमेव ह्याकाशमन्यद्वा किंचिदवकाशः, न त्वाकाशमात्रम् । आवरणेष्वविद्यमानतया तदभाव आकाश इति चायुक्तम् ; सर्वेषां स्वस्मिन्नविद्यमानतया स्वाभावत्वप्रसङ्गात् । यत्तु व्योमादिशब्दा व्यामोहैकनिबन्धना इति, तदसत् ; प्रमाणसिद्धे क्वचिद्वस्तुन्येव सर्वशब्दानां व्युत्पत्तेः, तद्विषयतयैव च व्यवहारात् ; खपुष्पादिषु त्वयोग्यसमभिव्याहारादन्यथाधीः । मृगतृष्णादिशब्दा अपि जलाध्यासादिकरणार्हमरीचिव्यूहादिविषयाः । यद्यपि तलत्वादिकमाकाशेऽध्यस्तम्, अल्पत्वविपुलत्वादिकं त्ववच्छेदकभेदायत्तम्, तथाऽपि सत्येवारोपः । यत्त्वसति दुःखाभावे सुखाध्यासो दृष्ट इति, तदर्भकवाक्यम् ; सत्येव दुःखाभावे सुखारोपात् । अभावस्य भावान्यत्वमात्रमेव ह्यसत्त्वं सिद्धम् ; तेन च स्वरूपसन्नेवासौ । आलोकाभावे नीलत्वाध्यासस्त्वस्मान् प्रति नोदाहर्तव्यः । अत एवाध्यस्तनैल्यमालोकाभावमात्रमेव नीलं नभ इति भातीति निरस्तम् ; आलोकदेशे च नभःप्रतीत्यनुवृत्तेः । नन्वस्मदिष्टक्षणिकत्वादिकं क्वचित्ते सिद्धमसिद्धं वा ? उभयधाऽपि कथं तत्प्रतिक्षेपः ? कथं वा तस्मिन् केषां चित्सत्यताभ्रमं निर्वक्ष्यसि ? इत्थम् -एतदुत्तरक्षणवृत्तित्वाभावो हि यत्र क्वचिदन्यत्र सिद्धः, स सर्वस्मिन् कुतश्चिदारोप्यते प्रतिक्षिप्यते चेति सुस्थमेतत् । एवमन्यत्सर्वमपि चिन्त्यम् । शशशृङ्गं तीक्ष्णमित्यादिषु च प्रमिते शशादौ शृङ्गवत्त्वारोपः, शृङ्गादौ च प्रमिते सत्याऽसत्या वा तीक्ष्णधीः इत्येतावत्सहृदयहृदयारूढम् ; नात्रासति किंचिदारोप्यते । एवमनभ्युपगमे वर्णक्रमनिर्देशवत्स्यात् । एतेन शशस्तीक्ष्णशृङ्गवानित्यपि निरूढम् । भूतेषु भाविषु च कथं भ्रम इति चेत् कथं वर्तमानेषु ? तेषां सत्त्वादिति चेन्न ; स्वकालसत्त्वस्य कालान्तरासत्त्वस्य च साधारणत्वात् इति । आवरणाभावश्च सत्योऽसत्यो वा संसर्गाभावादिविभागं नातिक्रामेदिति मत्वा तत्रतत्र दूषणमाह -संसर्गेत्यादिना पद्यशेषेण । संसर्गाभावस्तावन्निरूप्यमाणः संसर्गिनिरूप्यसंसर्गप्रतियोगिकतयाऽधिकरणप्रतियोगिभूतसंसर्गिबोधाभावे कथं बुध्येत ? अत्यन्ताभावोऽपि संसर्गाभावभेद एव । यथा अश्वे गोत्वस्य शशे वा शृङ्गस्य । तथा च अत्रावरणं नास्तीति साधिकरण-भूताभावधीरनिवार्या । खपुष्पवदावरणानामत्यन्तासत्त्वे तु शून्यवादश्शरणम् । वर्तमानेषु चावरणेषु तत्प्रध्वंसप्रागभावौ दुर्वचौ । तौ हि किमन्यत्र विद्यमानानाम् ? उताविद्यमानानाम् ? नाद्यः, तेषां तदुभयायोगात् । न द्वितीयः, तत एव ; न हि शशे शृङ्गस्य नाशप्रागभावौ । तदिह सर्वावरणनाशादिकं दुर्वचम् ; असंभवात् । कतिपयावरणनाशादिकं चावरणदेशेऽप्यस्तीति तत्रापि निष्क्रमणादिप्रसङ्गः । ननु संसर्गे तु विधिरेकेनापि, तन्निषेधस्तु सर्वप्रतियोगिकः । तद्वदत्रापि सर्वावरणाभावे व्योमधीः स्यात् । न, असंभवस्योक्तत्वात् । एवं सति च संसर्गाभाव एव नामान्तरेणोच्यते ; तत्र च दत्तमेवोत्तरम् । अस्तु तर्ह्यावरणतादात्म्याभावोऽसौ स्यात् । स ह्यसिद्धप्रतियोगिकतया स्वयमप्यसिद्धः । तदात्मनश्चाकाशस्य तुच्छत्वं युक्तमिति । तत्राह - तादात्म्येति । चो दूष्यसमुच्चये ; श्रुत्यादिविरोधरूपदूषणसमुच्चये वा । असिद्ध-प्रतियोगिकत्वमस्य क्वचिदपि तादात्म्यपदार्थाभावाद्वा ? आवरणद्वयस्य तदभावाद्वा ? नाद्यः, अभावप्रतियोगित्वेन तत्कल्पनस्यासिद्धिप्रसङ्गात् । न हि क्वचित्सिद्धिमनपे[क्ष्य]क्षकस्य क्वचिदपि कल्पना, माध्यमिकमतोत्थानप्रसङ्गात् । नोत्तरः, संसर्गाभावस्याप्यसिद्धप्रतियोगिकत्वापातात् ; न ह्येतत्कालीनैतद्भूतलघटसंसर्गो निषिध्यमान इहान्यत्र च सिद्धः । घटसंसर्गमात्रं यत्रक्वचित्सिद्धमिति चेत्, घटतादात्म्यमपि तथैव । अस्तु तर्ह्युभयत्राप्यसिद्धप्रतियोगिकत्वम् ; किं नश्छिन्नमिति चेन्न ; अतिप्रसङ्गस्योक्तत्वात् । अत्यन्ताभावोऽप्यसिद्धप्रतियोगिक इति पक्षश्च निरस्तः ।  
तत्रतत्र स्वतादात्म्यं सिद्धमन्यत्र कल्प्यते । बाधकैः क्षिप्यते चेति नास्माकमिह विप्लवः ॥  
सर्वत्र तादात्म्याभावस्तत्तद्वस्तुनिष्ठतयैव सिध्येत् ; न तु तन्मध्यादिदेशतया । यथा मिथस्संयुक्ते वियुक्ते वा सिंहे गजान्यत्वं गजे च सिंहान्यत्वमिति । इदमावरणं न भवतीति तादात्म्यनिषेधश्च कस्यचिदावरणस्य वा ? अनावरणस्य वा ? आद्ये विरोधः । आवरणान्तरं न भवतीति विवक्षायामविरोध इति चेत् ; सत्यम्, तथाऽपि न तत्राकाशप्रतीतिविषयावरणाभावसिद्धिः । द्वितीये त्वावरणान्यद्रव्यमिदहङ्कारास्पदं सिध्यत्येव । नन्वावरणाभाव एवेदंकारगृहीतः आवरणतादात्म्याभावाधिकरणतया बुध्यताम्, न हि तत्तदभावयोस्तादात्म्यमिति । मैवम् ; न ह्यावरणतादात्म्याभावस्यावरणान्यत्वं बुध्वा कश्चित्तत्र नभःपर्यायान्प्रयुङ्क्ते, निष्क्रमणादौ वा प्रयतत इत्यलमतिविस्तरेण । "आकाशे चाविशेषात्" इति सूत्रभाष्ये चैतत्सर्वमनुसन्धेयमिति ॥ ४६ ॥ इत्याकाशस्यावरणाभावमात्रत्वभङ्गः ॥
</details>

<details><summary>नरसिंह-देवः आनन्ददायिनी - ४६</summary>

अवकाशनिरूपणम्  
आक्षेपसंगतिं दर्शयति - अत्र केचिदिति । तुच्छतयेति । शून्यतयेत्यर्थः । आवरणाभावत्वे युक्तिमाह - यत्रावरणमिति । अभित्त्वेति । आवरणे सत्यनुपलम्भादावरणाभावस्यैवावकाशत्वादिति भावः । घटतदभावन्यायादिति । विरोधित्वादपि आकाशावरणयोर्भावाभावरूपतेत्यर्थः । नन्वाकाशस्य शून्यत्वे तत्राकाशादिशब्दानां व्युत्पत्तिग्रहो न स्यात्; सर्वत्र सत्ये(सत्य ए)व व्युत्पत्तिग्रह इत्यत्राह - तदिहेति । भ्रान्तिसिद्धेषु खपुष्पादिशब्दव्युत्पत्तिग्रहवत् भ्रान्तिसिद्धे तस्मिन् तच्छब्दस्य इत्यर्थः । नन्वारणाभावरूपत्वमेवाशङ्कितम्; न च तथात्वे तुच्छता; घटाभावस्य तुच्छत्वाभावात् तुच्छत्वे च सप्रतियोगिकत्वायोगा(त्वाभावा)दिति चेन्न; तन्मते - चतुर्धातुव्यतिरिक्तस्य तुच्छत्वात् । आवरणाभावत्वोक्तिः तस्य भावत्वनिरा(निरासार्था)सपरा, न तु नैयायिकादिवत्पारमार्थिकाभावपरा । तुच्छत्वे च सप्रतियोगिकत्वमविरुद्धम् । असतोऽत्यन्ताभाव इति मते तुच्छस्याभावप्रतियोगित्ववत् केवलान्वय्यभाववच्चे(वदि)ति ध्येयम् । ननु तर्हि अभावरूपतया पदात्प्रतीतिस्स्यादित्यत्राह - अत्रेति । सद्रूपताभ्रान्तिरित्यर्थः । नञ एवासत्त्वबोधकत्वादिति भावः । नन्वारोहे बाधनियमात् तदभावे कथमारोपरूपत्व(रूपवत्त्व)मित्यत्राह - तलत्वविपुलत्वादिकमिति । प्रत्यक्षबाधाभावेऽपि यौक्तिकबाधोऽस्त्येवेति भावः । नन्वभावे(नभसि) कथं भावधर्माध्यास इत्यत्राह - अस्ति चासाविति । वदन्तीति । बौद्धा इति शेषः । शब्दज्ञानानुपाती - शब्दज्ञानस्य शब्दश्रवणस्य आनुपाती अनन्तरभवी - वस्तुशून्यः - शून्यवस्तुविषयकः - विकल्पः सविकल्पक इत्यर्थः । 'अत्यन्तासत्यपि ह्यर्थे ज्ञानं शब्दः करोति हि' इति न्यायादिति भावः । तदुदाहरति - एष इति । आदिशब्देन 'शशशृङ्गधनुर्धरः' इत्यादिवाक्यशेषसंग्रहः । ननु नञुपश्लेषाभावमात्रेण सद्रूपेण प्रतीतावपि तलत्वादिवत् शशशृङ्गादिवच्च तुच्छता स्यादित्युक्तस्य नोत्तरमित्यत्राह - अयं भाव इति । ननु भावरूपत्वाभवात्तद्रूपतया भानं भ्रम इति चेत्; तत्राह - भावान्तरामिति । तथा च अभावत्वे (बुद्धे)ऽपि भावत्वबुद्धेर्न भ्रमत्वामात भावः । अन्यथाऽपीति - भावादभावस्यान्यत्वेऽपीत्यर्थः । यदुक्तमाकाशस्यावरणाभावत्वान्निस्स्वभावत्वमिति; तदयुक्तमित्यत्राह - नाभावस्येति । नन्वभाव (स्वभाव)त्वेपि भावस्वभावत्वाभावान्निस्स्वभावतेति चेत्; तत्राह - स्वान्येति । घटादीनामपि स्वान्यपटादिस्वभावत्वाभावान्निस्स्वभावतापात इति भावः । असच्चेति । अभावत्वेन गृह्यमाणं तथाभूतं अविपरीतं च तत्वं तादृशस्वभावं वस्तु न निस्स्वभावमित्यर्थः । तत्र किं तुच्छमेव निस्स्वभावत्वम् उत तदन्यन्निस्स्वभावत्वम्, इति विकल्पे प्रथमस्य सिद्धसाधनग्रासात् द्वितीयं विकल्प्य प्रथमं दूषयति - प्रथम इति । स्वकालादिषु तत्तत्स्वभाववदभावप्रतियोगिषु व्यभिचार इति भावः । दत्तोत्तरत्वादिति । अभावस्वभावतयैवेत्यनेनेत्यर्थः । ईदृशेति । सिद्धसाधनमिति भावः । न चतुर्थ इति । (तत्)किमस्मन्मताविरोधि उताविरोधि, इति विकल्पमभिप्रेत्य आद्ये तन्न बाधकमिति, द्वितीये(त्व) सिद्धिः, तादृशस्य त्वदिष्टस्य निस्स्वभावत्वसाधकस्य कस्यचित् तुच्छपदा(शब्दा)ख्यस्य कुतश्चिदपि प्रमाणादसिद्धेरित्यर्थ । यत्तु - आकाशस्यावरणाभावत्वसाधनार्थं उपलम्भानुपलम्भोप(सदनं)न्यसनम्; तद्दूषूयितुमनुभाषते - यत्त्विति । तत्सिद्धिमेवोपपादयति -अभित्त्वेति । नन्वभावेऽपि दुर्दर्शत्वमुपपद्यत इति कथं तस्य साधन(क)त्वम्? इत्यत्राह - अत एवेति । कुड्यादौ दुर्दर्शदशायामाकाशमत्रास्ति न वेति सन्देहस्य दर्शनादभावत्वे प्रतियोगिनिश्चयेन सन्देहो न स्यादिति भावः । तथा च आकाशो नावरणाभावः आवरणवत्तया निश्चयसमानकालीनतदधिकरणधर्मिकसंशयविषयत्वात्; यत् यद्वत्तया निर्णयसमकालीनतदधिकरणसंशयविषयः स न तदभावः यथा रूपस्य रस इत्यनुमानमावरणाभावस्य आकाशाभावाद्भेदे प्रमाणमिति ध्येयम् । प्रत्यक्षमपि प्रमाणयति - नभस्तत्रेत्यादिना । अन्यथा सिद्धिमाशङ्कते - इहाकाश इति । बाधकाभावादिति - अन्यथा भूतले घट इत्यादावुप(वप्युप)चारप्रसङ्ग इति भावः । अधिकरणानवस्थेति - तथा सति आकाशस्याप्यधिकरणं तस्याप्यधिकरणान्तरं तस्यापीत्यनवस्थेत्यर्थः । ननु मास्तु साधिकरणतयोपलम्भनियमः; साधिकरणतयोपलम्भमात्रमधिकरणसाधकं स्मात्; नच नियमोऽपि साधककोटौ प्रविष्टोऽप्रयोजकत्वात्; अन्यथा घटादीनामप्यधिकरणासिद्धिप्रसङ्गात् इति चेत्; अत्राहुः - इहाकाश इति व्यपदेशमात्रमुपदेशमात्रादपि भवति; नचावरणाभावादपि तथा; अभक्षावस्याधिकरणसापेक्षत्वात् तत्र नोपचारः । किञ्चाभावप्रतीतावधिकरणप्रतीतिरङ्गम्; तथाच अभावात्पूर्वमेव प्रतीयमानस्याधिकरणस्य नाभावतादात्म्यमिति तत्र प्रतीतिर्भेदसाधिकैवेति नोपचार इति । अन्ये तु - इहाकाश इति बुद्धिराकाशैकदेशाधिकरणिका सामान्यविशेषाकारेण तत्तदधिकरणिका वा (न) निर्वोढुं (ढुम) शक्येति सम्भावितान्यथासिद्धिकतया नादिकरणान्तरसाधिका । इहावरणाभाव इति बुद्धिस्तु स्वाधिकरणसाधिका । तत्र चाधिकरणमभावैकदेशः? उतावरणैकदेशस्याभावः? यद्वा आवरणाभाव एव? पक्षत्रयेऽपि सर्वस्याधिकरणत्वेन वर्णितस्याभावतया तस्याधिकरणसापेक्षतया तद्बुद्धावनवस्थापातात् अभावबुद्धिरेव न स्यात् । अभावेऽप्येकदेशादिकमनुपपन्नमित्याहुः । एके तु 'आकाशबुद्धिस्सर्वदा साधिकरणिकेति नियमो नास्ति; अभावबुद्धिस्तु साधिकरणिकेति नान(नतावदन)वस्थेत्याहुः । एतदस्वरसादेव युक्त्यन्तरमाह - इहाकाश इतिवदिति' इत्यप्याहुः । इहाकाश इति प्रतीतेरन्यथासिद्धद्युपवर्णनायोक्ते 'इहाकाश इतिवत्' इति वाक्ये इत्यर्थः । अत्र किमाकाशशब्देन आवरणाभावो विवक्षितः उत तदन्य इति विकल्प्य आद्यं दूषयति -आवरणाभाव इति । द्वितीयं दूषयति - त्वदनभ्युपगतस्येति । उभयसंमतस्य पक्षत्वं वाच्यमिति भावः । प्रतिबन्दीति - तथाच न दृष्टान्तासिद्धिर्दूषणमिति भावः । आवरणाभावेति - तत्रापि मूर्तवस्तुनि सम्बन्धधीस्स्यादित्यर्थः । तथापीति - यथेह तारकेति धीस्तथा कदाचिदाकाशे तारकेति धीः । तथा च आकाशस्याधिकरणप्रतीतिनियमाभावादभावात्मकत्वे तदयोगान्निरधिकरणतया प्रतीयमानस्यावरणा(मानस्याकाशा)भावातिरिक्तत्वेन सिद्धौ तदतिरिक्तनभोनिषेधस्सम्भवति त्वत्पक्षे तु न संभवतीत्यर्थः । नन्वावरणाभावातिरिक्तत्वे आकाशस्य आवरणे सत्यपि सत्त्वात् तत्र तदभा(तदाकाशाभा)वो न स्यात् तस्यैवाकाशत्वादित्युक्तत्वादित्यत्राह - अवरणेष्विति । आकाश सत्त्वेऽपि नाकाशमात्रमवकाशः; अपि तु आवरणाभावविशिष्टमि(ष्टम्; तत्र विशिष्टं नास्ती)त्यर्थः । सर्वेषामिति - ननु आवरणेष्वविद्यमानतयेत्यत्र आवरणेषु सत्सु अविद्यमानतयेत्यर्थः । तथाच न सर्वेषां स्वाभावत्वप्रसङ्गः; स्वस्मिन्नसत्त्वेऽपि स्वाधिकरणे सत्त्वादिति चेत्; न; गोत्वाश्वत्वयोः परस्पराभावत्वप्रसङ्गात् । नच भावान्तराभाववादे इष्टप्रसङ्गः इात चेन्न; पीतत्वशङ्खत्वयोर्व्यभिचारात् । नच तयोरप्य(रपिपरस्वरा)भावत्वम्; सामानाधिकरणण्यधीविरोधादिति भावः । खपुष्पादिष्विति -प्रामाणिक एव व्युत्पन्नानां पुष्पादिशब्दानां भ्रान्तिजनकत्वमित्यर्थः । नन्वस्तु खपुष्पादौ यौगिकत्वात् प्रत्येकव्युत्पन्नानां समभिव्याहाराद्धीः । मृगतृष्णादिषु रूढमतिः कथमित्यत्राह -मृगतृष्णादीति । तत्रापि मरीचिकाव्यूहस्य प्रमाणसिद्धत्वादिति भावः । अल्पत्वेति - तथाच तदध्यासवचनं भ्रान्तिनिबन्धनमिति भाव । सत्त्वमेवोपपादयति - अभावस्येति । अस्मान् प्रतीति - अन्धकारस्य नीलरूपाश्रयद्रव्यतयाऽस्माभिरङ्गीकारान्न तत्र रूपाध्यास इत्यर्थः । ननु तदालोकाभावस्यापि प्रतीतेस्तत्राध्यास इति चेन्न; तत्प्रतीतावपि तस्य नीलतया प्रतीतौ मानाभावन्नीलबुद्धेरन्धकारविषयत्वादिति भावः । अत एवेति - आभावे आरोपाभावादित्यर्थः । वस्तुतस्तु मध्याह्नेऽपि वियति विसर्पति सौरालोके नीलं नभ इति प्रतीतेर्ना(सावा)लोकाभावो विषयः इत्याह - आलोकेति । ननु प्रमाणसिद्ध एव सत्ये(पदार्थे)पदानां व्युत्पत्तिः । तर्हि क्षणिकादिशब्दानां व्युत्पत्तिग्रहो न स्यादिति शङ्कते -नन्विति उभयथापीति - सिद्ध्यसिद्धिव्याघातादिति भावः । तथाच सत्येव सत्यतारोपोऽस्मिंश्चासत्ये व्युत्पत्तिश्च वक्तव्येति भावः । नात्रासति सत्यतारोपो नापि तत्र त्युत्पत्तिरित्यभिप्रायेण पीरहरति - इत्थमिति । उत्पत्तिकालिकघटानन्तरकालसत्त्वं मृत्पिण्डावस्थायां सदेव घटे आरोप्यते; स्वोत्पत्तिक्षणानन्तरक्षणासत्त्वमेव स्वस्मिन् निषिध्यते; तदन्यत्र सदेवेति नानुपपत्तिरिति भावः । अन्यदपि - अनिर्वचनीयत्वादिकमपीत्यर्थः । सत्याऽसत्या वेति - प्रमितस्य शृङ्गस्य तैक्ष्ण्यवत्त्वे घियस्सत्यता; तदभावे भान्तिरित्यर्थः । नात्रासतीति - तथाच व्योम्नोऽसत्त्वे तस्मिन् नैल्याद्यध्यासोऽनुपपन्न इति भावः । अन्यथाख्यातिमवलम्ब्य परिहार उक्तः; इदानीमख्यातिपक्षमवलम्ब्याह - एवमनभ्युपगमे इति । यथा नैरन्तर्येण प्रतीतिमात्रेण वर्णक्रमव्यवहारः; तथा शशशृङ्गादीनां प्रत्येकं स्वरूपतः प्रतीतानां शशशृङ्गं तीक्ष्णमिति व्यवहारो नात्र विशिष्टतया कस्यचित् प्रतीतिरित्यर्थः । नच नभस्सत्त्वव्यवहारोऽपि तथाऽस्त्विति वाच्यम्; असतः प्रतीत्यनर्हत्वात् । एतेन - असंसर्गाग्रहेणेत्यर्थः । ननु भूतभाविनोरसत्त्वात् तत्राध्यासो दृष्टान्तस्स्यादिति शङ्कते - भूतेष्विति । गूढाभिसन्धिः प्रतिबन्द्या समाधत्ते - कथमिति । अभिसन्धिमजानान आह - तेषामिति । अभिसन्धिमुद्धाटयति - स्वकालसत्त्वस्येति । आरोपसमकाले सत्त्वमसत्त्वं च नारोपतदभावयोः प्रयोजकम्; अपि तु सत्त्वमात्रम्; तच्च भूतभाविनोरस्त्येव प्रामाणिकत्वात् । तथा च न त्वदभिमतासत्त्वारोपः कुत्रापि; इयांस्तु विशेषः - भूतभाव्यधिकरणकभ्रमो न प्रत्यक्षः; किं तु व्याप्त्याादज्ञानमूल इति । निरूप्यमाणः - ज्ञायमानः । संसर्गिनिरूप्यः - सबन्धिनिरूप्यः । अधिकरणप्रतियोगीति - तत्प्रतीतिनियतप्रतीतिक इत्यर्थः । तथाच अधिकरणप्रतियोगिभिन्नो(प्रतियोगिनोः)यस्संसर्गः तत्प्रतियोगिकतया (तत्प्रतीतिपूर्वकतया) अभावप्रतीतेस्तद्बुद्ध्यभावेऽभावबुद्धिर्न स्यादित्यर्थः । केचित्तु -प्रतियोग्यधिकरणसंसर्गप्रतियोगिकत्वमेव संसर्गाभावस्य; तेनैव विरोधात् । तत्प्रतियोगिकत्वमेव (तद्बलादेव) धटादिप्रतियोगिकत्वमि (त्वव्यवहारइ)त्याहुः । सामान्यतो दूषणमुक्त्वा अत्यन्ताभावादिविकल्पमुखेन विशिष्य दूषणमाह - अत्यन्ताभावोऽपीति । तथाच आकाशस्यात्यन्ताभावत्वे इहाकाशे तारकेति निरधिकरणाकाशधीर्न स्यादित्यर्थः । ननु खपुष्पं नास्तीति खपुष्पाभावप्रतीतौ प्रतियोग्यधिकरलसंसर्गप्रतीत्यपेक्षा नास्त्येव; तद्वदत्रापि स्यादित्यत्राह - खपुष्पवदिति । तथाच प्रतीयमानानामावरणानामत्यन्तासत्त्वे पदार्थमात्रस्यात्यन्तासत्ता स्यादिति आवरणानां सत्त्वं वाच्यमेव; तथा च सत्प्रतियोगिकाभावप्रतीतौ अधिकरणनियम इति भावः । यद्यपि ख(खे)पुष्पं नास्ति श(शे)शशृङ्गं नास्तीति तत्रापि सत्प्रतियोगिकत्वमेव; तथा अत्यन्तासत्त्वेऽपि तदभावप्रतीत्यभ्युपगमे अधिकरणधीनैयत्यमस्त्येव; तथाप्यभ्युपगम्योक्तमिति ध्येयम् । दुर्वचत्वमेवोपपादयति - तौ हीति । अविद्यमानानां - तुच्छानामित्यर्थः । तेषामिति -प्रतियोगिकाले ध्वंसप्रागभावयोर्विरोधादित्यर्थः । तत एवेति । अविद्यमानत्वादेवेत्यर्थः । अविद्यमानत्वं तुच्छत्वम् । प्रतियोगिनोऽसत्त्वेऽपि तौ भवेतामित्यत्राह - न हीति । शृङ्गस्य - शशशृङ्गस्य । नन्वावरणन्यायेन तावभावौ(भावाभावौ)भवेतां विरोधाभावादित्याशङ्क्य यत्किंचिदावरणाभावो नाकाशं, अपि तु यावदावरणाभावसमूहः; अन्यथा कुड्यादावपि यत्किंचिदावरणाभावसत्त्वात्तद्धीप्रसङ्गात् । तथा च यत्किंचिदावरणस्य सर्वकालेऽपि सत्त्वेन(विद्यमानतया) तद्ध्वंसप्रागभावासम्भवात्तद्धटितयावदभावासंभव इत्याह - तदिहेति । आशयमविदित्वा शङ्कते - नन्विति । असंभवस्योक्तत्वादिति । सर्वेषां ध्वंसप्रागभावानामेकदैकत्र सत्त्वे सत्येकप्रतियोगिसंसर्गबोधादपि धीः स्यात्; तदेव न संभवतीत्युक्तमित्यर्थः । एवं तर्ह्यत्यन्ताभाव एवास्त्वित्राह - एवं सति चेति । असिद्धप्रतियोगिकतयेति । प्रतियोग्यधिकरणयोस्तादात्म्यस्य तुच्छत्वात् तुच्छप्रतियोगिकाभावस्य तुच्छत्वादित्यर्थः । तदात्मनः - तादृशाभावात्मनः । दूष्यं - संसर्गाभावादि । श्रुत्यादीति । आकाशाद्वायुरित्यादिभिर्भावरूपत्वमित्यर्थः । अभावेति । प्रतियोगित्वधर्मस्य तद्वृत्तित्वायोगादिति भावः । अन्यथा गगनसूने सौरभादिप्रसङ्गात् । तदेवोपपादयति - हीति । असिद्धप्रतियोगिकत्वमेवोपपादयति - न ह्येतत्कालीनेति । एतत्कालिकेति क्वचित्पाठः । प्रचुरप्रयोगसत्त्वाद्वृद्ध्यभावः; (ठन्वा ।) एतत्कालीनेति पाठान्तरम् । स च तदा पूर्वकालीनवत्साध्यः । अतिप्रसङ्गस्येति । तादृशतादात्म्यस्य तुच्छत्वेन तदभावस्यावरणादेरपि सत्त्वेनाकाशधियोऽतिप्रसङ्गस्योक्तप्रायत्वादित्यर्थः । यद्वा प्रसङ्गमुक्तमतिक्रान्तमतिप्रसङ्गं तुच्छे प्रतियोगिनि प्रतियोगित्वस्य दुर्वचत्वमिति यावत्; तस्योक्तत्वादित्यर्थः । स्वपक्षं कारिकयोपपादयति - तत्रेति अन्यत्र कल्प्यत इति - आरोप्यत इत्यर्थः । सर्वत्रेति । तथाचान्तराले द्वयोरावराणयोस्तादात्म्याभावादाकाशबुद्धिरधिकमाकाशं साधयतीति भावः । आद्य इति - स्वस्य स्वापेक्षया भेदा संभवादिति भावः । तथाऽपीति । तथा सति कुड्यादावावरणे सत्यप्यावरणान्तरभेदसत्त्वात्तत्राकाशबुद्ध्यादि स्यादित्यर्थः । द्वितीय इति । आवरणप्रतियोगिकभेदाश्रयस्य (येषु) द्रव्यस्यावश्यकत्वे अन्तरिक्षे प्रदेशे पृथिव्यादेरयोगादिदङ्काराश्रय आकाशस्सिद्ध इति भावः । ननु इदमावरणं न भवतीत्यत्रेदमर्थोऽप्यावरणाभाव एव न भवतीति तादात्म्याभावो भेदो नञर्थोऽपि स एवेति तादात्म्याभावास्पदत्वेन नाकाशसिद्धिरिति शङ्कते - नन्विति । तादात्म्यप्रतियोगिकाभावाश्रयो नावरणाभावे अभावासंभवादित्यत्राह - न हीति । अनन्यगत्या भावेऽप्यभावोऽप्युपेत्य इत्यर्थः । आवरणतादात्म्याभावस्येति । तथा सति आकाशत्वमावरणान्योन्याभावत्वं पर्यवस्यति । न च तज्ज्ञानादेवाकाशादिव्यवहारः; तथाच तदन्य आकाशादिपदवेदनीयः सिध्यतीत्यर्थः । 'अत्यन्ताभावनाशावजननिः' इति मूलस्यात्यन्ताभावश्च नाशो ध्वंसश्च अजननिः प्रागभावश्चेत्यर्थः ॥ ४६ ॥
</details>

<details><summary>उत्तमूरु-वीरराघवः अलभ्यलाभः - ४६</summary>

ननु आवारकाभावमात्रादेव निष्क्रमणादिः, नत्वाकाशादिति प्रागुक्तमयुक्तम् । तादृशाभावातिरिक्तस्याकाशस्यैवाभावात् । यत्तु कुड्यान्तरप्याकाशोऽस्तीति, तत् स्वकल्पनामात्रम्, अन्यथा तस्य तत्रावकाशप्रदत्वापत्तेरिति बाह्यमतं क्षिपति सदिति । विहायः - आकाशः न आवरणाभावमात्रम्, सद्रूपेणैव, किञ्चित्प्रतियोगिकत्वं विनैव भानात् । भाव एवात आकाशः । अथ आवरणाभाव इति किं आवरणसंसर्गाभावः, तदत्यन्ताभावो वा, तद्ध्वंसो वा, तत्प्रागभावो वा, तदन्योन्याभावो वेति विकल्प्य निरस्यति संसर्गेति । ''नास्ति घटो गेह इति घटे गेहसंसर्गप्रतिषेधः'' इत्युक्तं कणादेन (९.१.१०) । उतश्च न्यायकुसुमाञ्जलौ, ''भूतले घटो नास्तीति, संयोगो ह्यत्र निषिध्यते'' इति । ध्वंसस्य प्रागभावस्य च प्रतियोगिसमवायिदेशमात्रवर्तित्वात् गेहाधिकरणकाभावोऽयं न घटस्य ध्वंसः प्रागभावो वा । नाप्यत्यन्ताभावः, धटस्य कदाचित् गेहे भावात् । अन्योन्याभावोऽपि न, घटकालेऽपि तत्प्रतीत्यापत्तेः । नापि किञ्चित्समयमात्रवर्ती सामयिकाभावः तस्य पञ्चमस्यागणनात् । अतो गेहे घटसंयोगप्रतिषेध एवायम् । संयोगश्च संसर्गत्वात् संसर्गस्य संसर्गिद्वयग्रइणमन्तरेणाग्राह्यत्वात् तदुभयसहित एव गृह्येत । नभ इत्यत्र आवरणाभाव इत्यत्र च तथा संसर्गिद्वयाभावान्न संसर्गाभावो विषयः । अधिकरणग्रहणे तु तस्यैवाकाशशब्दार्थता स्यादित्यर्थः । अत्यन्तेति । अत्यन्ताभावो हि त्रैकालिकोऽभावः । स कदाचित् आवरणे स्थिते तदधिकरणे कश्च भवितुमर्हति । अवरणनाशरूपः प्रध्वंसाभावः आवरणसमवायिकारणे आवरणात् पश्चात् स्यात् । आवरणप्रागभावश्च तत्रैवाऽऽवरणोत्पत्तेः प्राक् स्यात् । आवरणेषु च स्थलान्तरे उत्पद्य वर्तमानेषु तद्ध्वंसप्रागभावौ न कुत्रापि सुवचौ । अजननिः अनुत्पत्तिः प्रागभावः । जननिशब्द उत्पत्तिवाचकः मातृवाचकोऽपि । नाशः प्रागभावोऽत्यन्ताभावश्चावरणेषु सत्सु न स्युरिति तृतीयपादार्थः । 'आवरणे उत्पद्य स्थिते, नाशप्रागभावौ न स्तः । आवरणे तदधिकरणे कदाचित् स्थिते तदत्यन्ताभावश्च कदापि न स्यात्’ इति तात्पर्यम् । न च तत्रैव भविष्यत आवरणस्य प्रागभावः, अतीतस्यावरणस्य ध्वंसश्चावरणाभावः स्यादिति वाच्यम्; तर्हि आवरणसमवायिकारणं तत्रास्तीति स्वीकर्तव्यम् । आवरणसमवायिकारणानामपि आवरणत्वसंभवात् कथं तत्र सामान्यत आवरणध्वंसप्रागभावाविति । तादात्म्येति । आवरणान्योन्याभावप्रतीतिर्नाम एकस्मिन् आावरणे आवरणान्तरतादात्म्याभावधीर्वा अनावरणे आवरणायोन्याभावधीर्वा । तं तमर्थं - प्रथमा आवरणमेकम्, द्वितीया अनायरणभूतञ्चार्थं विहाय न स्यात् । तत्सत्त्वे तदेव भावात्मकं नभः स्यात् । आवरणकाल एव चाऽऽवरणाभावरूपं नभ इष्टं स्यादिति श्लोकार्थः ।  
आवरणेषु - आवरणदेशेषु, असत्त्वात् - आकाशस्यासत्त्वात् अयमाकाश आवरणाभाव एव । तर्हि व्योमादिर्भावशब्दः कथमित्यत्राह तदिहेति । तर्हि समदेशत्वरूपतलत्वादिप्रतीतिः कथमित्यत्राह अत्रचेति । कथञ्चिदपीति । त्वन्मतेऽपीति यावत् । प्रतियोगिगतानामिति । यथा दीपाद्यालोके गच्छति तदभावरूपच्छायायां गच्छतीति व्यवहारः, तथेति भावः । असौ - अभावे भावधर्माध्यासः । अस्तीत्यत्र असतीति पाठे अभावे इति तदर्थः । आलोकाभाव इति । तमसीत्यर्थः । शशशृगं तीक्ष्णमिति । शशश्रृंगं स्थूलाग्रं न भवतीति वक्तव्ये श्लिष्टप्रयोगोऽयम् । यातीत्यादिष्विति । 'एष वन्ध्यासुतो याति शशश्रृंगधनुर्धरः मृगतृष्णाम्भसि स्नातः खपुष्पकृतशेखरः' इत्यादिषु शब्दज्ञानानुपाती विकल्प इति वदन्तीत्यन्वयः । 'शब्दज्ञानानुपाती वस्तुशून्य’ इत्यस्य शशश्रृंगमिति शब्दज्ञानानन्तरं शशशब्दे शशजन्तुत्वस्य श्रृंगशब्दे श्रृंगत्वस्य तच्छब्दद्वयसंबन्धे पौर्वापर्ये अर्थभूतसंबन्धत्वस्य चाऽऽरोपः । अतः शशीयशृंगरूपवस्त्वविषयकत्वमित्यर्थो युक्तः । अन्यथापि - तार्किकादीष्टे भावातिरिक्त एवाभाव इति पक्षेऽपि । अभावप्रतियोगित्वमिति । असदित्यस्य अविद्यमानमित्यर्थे एतदर्थसिद्धिः । सतोऽभावः असदित्युक्तौ द्वितीयार्थः । न विद्यते सत् यत्रेति विग्रहे भावरूपधर्मशून्यत्वमिति तृतीयार्थः । स्वभिन्नवस्तुमात्रवृत्तिधर्मशून्यत्वमिति यावत् । नञो भेदार्थकत्वे अन्यद्वा किञ्चिदिति । तदा सत्त्वं नाम किमिति विचार्य दूषणं वक्तव्यम् ।  
त्वदुक्तयुक्त्यैव अत्राऽऽवरणमस्तीति प्रतीतिरूपयुत्त्यैव । अत्र - भेदनदशायाम् । स्वात्मनि -  
स्वस्मिन् । बाधकाभावादिति । क्लिष्टनिर्वाहः क्कचिदिष्ट इति सर्वत्र स न युक्तः । किञ्चाऽऽकाशस्याप्यधिकरणं प्रकृत्यादिकमपि कदाचित् तत् विवक्ष्येत । निराधारं वस्तु गृहीत्वा तदिहेति प्रयोगे तु इह जगति ब्रह्मेत्यत्रेवाऽऽधाराधेयभाव विना संबन्धमात्रं सप्तम्यर्थः । भेदाभाव इति । इहाकाश इति यथा आवारणाभावातिरिक्तमेव इहेति गृह्णाति, आधाराधेययोर्भेदावश्यम्भावात्, तथा इह श्येन इत्यपि आवरणाभावातिरिक्तमेव गृह्णात्वित्यर्थः । त्वदनभ्युपगतस्येति । आकाशपदार्थं तुच्छं ब्रुवता इहाकाश इति कथं प्रदर्शनमिति भावः । प्रतिबन्दीति । प्रतितर्कप्रयोगे स्वमते वस्तुसंमतिर्नापेक्षिता । अतः इहावरणाभाव इत्यत्र यदि इहेति आवरणाभावातिरिक्तपरम्, इहाकाश इति त्वद्वाक्यमपि आकाशातिरिक्तपरं स्यादित्यापादनमिति भावः । इष्टापत्तिरिति समाधत्ते इह मूर्ते इति । इह तारकेति - यदिति । तारकां प्रति आकाशादेरधिकरणत्वायोगात् इहशब्दो नाधिकरणसमर्पकः; तथा इह गगनमित्यपि । तथापि गगनमिति पदेनैव गगनस्य प्रतीतत्वात् तदतिरिक्तनभो मा भूत् । तद्रूपं नभस्त्वस्तीति भावः ।  
अथ 'यदि तत्राऽऽकाशः स्यात्, निरवकाशं न किञ्चित् स्यात्' इत्युक्तं निरस्यति आवरणेष्विति । आवरणदेशेष्वित्यर्थः । अवकाशो नाम निरावरणवस्तु । तत्र वस्तुसत्त्वेऽपि  
निरावरणत्वाभावात् अवकाशाभाव एवेत्यर्थः । अयोग्येति । खस्य पुष्पस्य च मिथोऽनन्वय एवायोग्यता । खपुष्पवैलक्षण्यं मृगतृष्णायां दर्शयति मृगेति । अत्राधिष्ठानं वस्तु किञ्चिदस्तीति भावः ।  
सत्येव - भावपदार्थ एव । सत्येव दुःखाभाव इति । प्रामाणिकत्वरूपत्त्वभावेऽप्यक्षतमिति  
भावः । असत्प्रतियोगिकनिषेधोऽपि त्वया स्वीकार्य इति शंकते नन्विति । यत्र क्वचित् विनश्यदवस्थे वस्तुनि । सर्वस्मिन् - उत्तरक्षणस्थायिन्यपि । अन्यत् सर्वमपीति । अनिर्वचनीयं नास्ति, निर्विशषं नास्तीत्यादिकमपीत्यर्थः । यत्रयत्र वस्तुत्वं तत्रतत्र सद्भेदासद्भेदोभवाभावः, तत्रतत्र तत्तद्विशेषाभावकूटाभाव इत्येवंरीत्याऽर्थवर्णनमिति भावः । नात्रास्तीति । शशवर्तिनि श्रृंगाभावे श्रृंगत्वारोपः तद्गते स्थूलाग्रत्वाभावे तीक्ष्णत्वारोप इत्युक्तावपि सत्येवाऽऽरोपः; अभावस्यापि प्रामाणिकत्वरूपसत्ववत्त्वात् । वर्णक्रमनिर्देशवत् - जबगडदशादिप्रयोगवत् ।  
द्वितीयादिपादव्याख्यानमारभते आवरणेति । संसर्गाभावभेद एवेति । ‘नास्ति घटो गेहे‘  
इत्यत्र घटात्यन्ताभावायोगात् घटसंसर्गाभाव इत्युक्तम् । संसर्गश्च तत्र संयोगः, तस्याभावश्च तत्प्रागभावो या ध्वंसो वेति काणादसरणिः । तदा अत्यन्ताभावस्य संसर्गाभावता न स्यात् ।  
अथापि संबन्धिद्वयसापेक्षसंबन्धप्रसक्तिस्थल एव ध्वंसतप्रगभावात्यन्ताभावप्रतीत्या, साम्यात्, तादात्म्यसंबन्धानवच्छिन्नप्रतियोगिताकाभावसामान्यं संसर्गाभाव इति नवीननिष्कृष्टम् । तद्रीत्या अत्यन्ताभावस्य संसर्गाभावभेदत्वं ग्राह्यम् । अथवा अत्रेदं नास्तीत्यधिकरणसापेक्षोऽभावः संसर्गाभावः । इदमिदं नेत्यन्योन्याभावस्तु व्यधिकरणविभक्त्ययभावात् तद्विलक्षणः । विधिः - अस्तीति भावप्रतीतिः तादात्म्यस्थले एकेनैव । एकत्रानेकतादात्म्याभावात् । संसर्गे तु विधिरेकेनापि; यथायथमेकानेकसंसर्गसत्त्वादित्यर्थः । असंभवस्येति । नहि सर्वावरणध्वंसः, सर्वावरणप्रागभावः अत्यन्ताभावो वा क्वचिदपि सुवच इति भावः । सिद्धिश्चेत्यन्वये व्यवहितान्वयरूपदोषात् अन्यथाऽऽह दूषणसमुच्चये वेति । अतिप्रसंगस्येति । शशशृंगाभावो नास्तीत्याद्यपि स्यादित्यूह्यम् । निरस्त इति । प्रतियोग्यप्रसिद्धौ अभावाप्रसिद्धिरेव । तस्मात् घटःपटो नेत्यत्र घटपटतादात्म्यं न प्रतियोगि अप्रसिद्धत्वात् - किं तु पटतादाम्यमात्रम् । तत् पटे प्रसिद्धं घटे निषिध्यते । एवमन्याभावेऽपि । अस्तु तादृशतादात्म्याभाव एवाऽऽकाश इत्यत्राह सर्वत्रेति । भेदः तत्तद्वस्त्वनुयोगिकः, न तु किञ्चिद्देशानुयोगिक इति भावः । मिथस्संयुक्ते इति कथनं तादात्म्याभावे संसर्गाभाववैलक्षण्यज्ञापनार्थम् । एवमाधारावश्यकत्वमुक्त्वा, स आधारः आवरणभूतो वाऽन्यो चेति विकल्प्याह इदमिति । विरोधः । आवरणे कथं तत्तादात्म्याभाव इति । आकाशप्रतीतिविषयेति । आवरणसामान्याभाव एवाऽऽकाशप्रतीतेरिति भावः । द्वितीये - अनावरणे आवरणतादाम्याभावस्य विषयत्वे । नहीत्यादि । श्येनादिगत्यप्रतिबन्धकदेशस्यैव प्रतीतिरिति भावः ॥ ४६ ॥
</details>

<details><summary>सौम्य-वरद-रामानुज-गूढार्थ-प्रकाशः - ४६</summary>

प्रतियोगिगतानामिति । आवरणगतानामित्यर्थः । सुखाभिमानादिति । बौद्धमतेनेदम् । भावत्वस्वभावाभावान्निस्स्वभावतेत्यत्राह - स्वान्येति । तुच्छतां चतुर्था विकल्प्य दूषयति - तुच्छता हीति । वस्त्वन्तरशून्यत्वं नाम स्वास्मिन् अविद्यमानवस्तुशून्यत्वमित्यभिप्रेत्य दूषयति - ईदृशेति । कथं विशेषणराहित्यमित्यत्राह आवरणरहितमिति । अन्यद्वेति । आवरणरहितस्पर्शरहितवस्त्वादिकं वेत्यर्थः । आवरणेषु आवरणावच्छिन्नप्रदेशेषु इत्यर्थः । स्वस्मिन् - स्वावच्छिन्नप्रदेश इत्यर्थः । अयोग्यसमभिव्याहारात् - अनन्वितयोः समभिव्याहारादित्यर्थः । तलत्वादिकमिति । समप्रदेशत्वादिकमित्यर्थः । असत्त्वं सिद्धम् - न शशशृङ्गादिवत् तुच्छमित्यर्थः । असत्यधिष्ठाने आरोपमाकारान्तरेण शङ्कते - नन्विति । पूर्वमन्यथाख्यातिपक्षमवलम्ब्योक्तम् सुखारोपादिति । अयमभ्युपगम्यवादः । यद्वा यत्र दुःखाभावमात्रस्थले सुख्यामीति व्यवहारः, तत्रेदं बोध्यम् । इदानीम्, 'सर्वं ज्ञानं यथार्थम्' इति पक्षमवलम्ब्याह - एवमिति । एवमनभ्युपगमे - अन्यथाख्यात्यनभ्युपगमे । वर्णक्रमनिर्देशवत् स्यादिति । वर्णज्ञानसन्ताननिष्ठस्य, वर्णोत्पत्तिक्षणसन्ताननिष्ठस्य वा क्रमस्य वर्णासंसर्गा .................प्रतियोगिनौ तत्स्वरूपौ अधिकरणप्रतियोगिभूतौ । तौ च तौ संसर्गिणौ चेत्यर्थः । श्लोके - अजननिः प्रागभावः । तेषु अत्यन्ताभावेष्वित्यर्थः । अपरिहार्येति । अधिकरणनिष्ठतया प्रतीयमानत्वात् अभावस्य तुच्छत्वं वक्तुं न शक्यत इति भावः । तथापि तुच्छप्रतियोगिकत्वात् यदि अभावस्तुच्छः, तदात्मकमाकाशमपि तुच्छमित्यत्राह - खपुष्पवदित्यादीति । आवरणस्य सत्यत्वाङ्गीकारे तदभावस्य तुच्छत्वं सम्भवतीत्यत्राह वर्तमानेप्विति । दुर्वचत्वे हेतुः वर्तमानेष्विति । तर्हि अवर्तमानस्य अभाव आकाशोऽस्त्वित्यत्राह तौ हीति । विघिः - अस्तीति प्रत्ययः । उक्तत्वादिति । संसर्गाभावता इत्यादिनेति भावः । एवं सतीति । सर्वग्रतियोगिकनिषेधाङ्गीकार इत्यर्थः । असिद्धप्रतियोगिकतयेति । घटःपटो नेत्याद्यन्योन्याभावप्रतीतिस्थले घटादौ पटतादात्म्यस्य असिद्धत्वादिति भावः । आवरणान्योन्याभाव आकाश इति पक्षे दूषणान्तरमाह सर्वत्रेति । नत्विति । तथाच इह प्रदेशे आवरणं नास्तीति प्रतीतेः अन्योन्याभावविषयत्वं वक्तुं न शक्यत इति भावः । 'सिंहे गजे च' इत्यनेन तदेकदेशनिष्ठतया अन्यत्वप्रतीतिर्नास्तीति द्योत्यते । तत्तदभावयोरिति । तस्य, तदभावस्य चेत्यर्थः ॥ ४६ ॥
</details>







