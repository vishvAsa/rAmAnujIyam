+++
title = "053 न प्राणो"

+++
<details><summary>मूलम्</summary>

न प्राणो वायुमात्रं सह परिपठनान्न क्रिया द्रव्यतोक्तेस्तेजोवद्वा न तत्त्वान्तरमगणनतो वायुतानुज्झनाच्च ।  
तस्माद्वातो विशेषं घनजलकरकान्यायतः प्राप्य कंचिद्देहान्तर्दाशविध्यं भजति बहुविधोपक्रियो वृत्तिभेदैः ॥ ५३ ॥
</details>

<details><summary>वरदार्य-सर्वाङ्कषा - ५३</summary>

। 



वायुसामान्यं विचार्य, वायुविशेषं विचारयति - न प्राण इत्यादि । कर्मिणां शरीरधारणहेतुः प्राणपदवाच्यः कः ? इति प्रश्ने - प्राणः प्राणपदवाच्यः न **वायुमात्रम्** = सामान्यवायुरूपः न, प्राणशब्दः न वायुसामान्यवाचीति यावत् । तत्र हेतु : – **सहपरिपठनात्** = ' एतस्माज्जायते प्राणः – खं वायुः' (मुं.उ.2- 1-3) इति एकस्मिन्नेव वाक्ये प्राणस्य, वायोश्च सृष्टेः सहैव स्पष्टं पाठात् । उभयोः पर्यायत्वे, उभयोः एकत्र पाठः न युक्तः । न **क्रिया** = उच्छ्रासनिःश्वासादौ प्राणपदप्रयोगदर्शनात् उच्छ्वासादिक्रियैव प्राण इत्यपि न । कुतः ? **द्रव्यतोक्तेः** = अपानाद्यवस्थावत्त्वाभिधानात्; क्रियाया अद्रव्यत्वेनावस्थावत्त्वाभावात् । **तेजोवत्** = तेज इव तत्त्वान्तरं वा **न** = स्वतन्त्रतत्त्वान्तररूपमपि न । कुतः - अगणनतः तत्त्वसृष्टिप्रकरणे प्राणस्य गणनादर्शनात् । हेत्वन्तरं – वायुतानुज्झनाच्च वायुत्वापरित्यागाच्च । 'प्राणवायुः' इति वायुविशेषतयाभिधानादिति यावत् । किं तर्हीत्यत्र सिद्धान्तमाह - तस्मादित्यादि । **तस्मात्** = उक्तयुक्तिभिः **वातः** = वायुरेव सन् **घनजलकरकान्यायतः** = **घनः** = मेघः, जलं प्रसिद्धम्, **करका** = घनीभूतं जलम्, एता विलक्षणा अपामवस्थाविशेषाः । **एतन्यायात्** = एवमेवावस्थातः कंचित् विशेषं प्राप्य, **देहान्तः** = देहस्यान्तरेव, न तु बहिः, प्राणस्य बहिर्निस्सरणे हि मरणमेव; अतः नासिकायां निस्सरन् वायुः प्राणाधीनक्रियावान् वायु विशेषः । **वृत्तिभेदैः** = विलक्षणव्यापारैः **बहुविधोपक्रियः** = नानाविधानुपकारान् कुर्वन् **दाशविध्यम्** = दशधा भेदम् **भजति** = प्राप्नोति ॥ 



'प्राणोऽपानस्समानश्चोदानव्यानौ च वायवः । हृदि प्राणो गुदेऽपानः समानो नाभिसंस्थितः ॥ 

उदानः कण्ठदेशस्थो व्यानस्सर्वशरीरगः । नागश्च कूर्मः कृकरो देवदत्तो धनञ्जयः ॥ पोषणकरः वाग्द्वारे नाग आख्यातः कूर्म उन्मीलने स्मृतः । कृकराच क्षुतं ज्ञेयंम् देवदत्ताद्विजृम्भणम् ॥' 

न जहाति मृतं वाऽपि सर्वव्यापी धनञ्जयः ॥ 

इति प्राणस्य कार्यविशेषा अभिहिताः । इदं च स्थूलदृष्ट्या । सूक्ष्माः अनन्ता वृत्तयः वायोः योगशास्त्रादिषूक्ताः द्रष्टव्याः ॥ ५३ ॥
</details>

<details><summary>वरदार्य-सर्वाङ्कषा-पाठान्तरम् - ५३</summary>

वायुसामान्यं विचार्य, वायुविशेषं विचारयति - न प्राण इत्यादि । कर्मिणां शरीरधारणहेतुः प्राण- पदवाच्यः कः? इति प्रश्ने - प्राणः = प्राणपदवाच्यः न वायुमात्रम्‌ = सामान्यवायुरूपः न, प्राणशब्दः न वायुसामान्यवाचीति यावत्‌ । तत्र हेतुः - सहपरिपठनात्‌ = 'एतस्माज्जायते प्राणः - खं वायुः' (मुं.उ.२-१-३) इति एकस्मिन्नेव वाक्ये प्राणस्य, वायोश्च सष्टेः सहैव स्पष्टं पाठात्‌ । उभयोः पर्यायत्वे उभयोः एकत्र पाठः न युक्तः । न क्रिया = उच्छ्वासनिःश्वासादौ प्राणपदप्रयोगदर्शनात्‌ उच्छ्वासादिक्रियैव प्राण इत्यपि न । कुतः? द्रव्यतोक्तेः = अपानाद्यवस्थावत्त्वाभिधानात्‌; क्रियाया अद्रव्यत्वेनावस्थावत्त्वाभावात्‌ । तेजोवत्‌ = तेज इव तत्त्वान्तरं वा न = स्वतन्त्रतत्त्वान्तररूपमपि न । कुतः - अगणनतः = तत्त्वसृष्टिप्रकरणे प्राणस्य गणनादर्शनात्‌ । हेत्वन्तरं - वायुतानुज्झनाच्च = वायुत्वापरित्यागाच्च । 'प्राणवायुः' इति वायुविशेषतयाभिधानादिति यावत्‌ । किं तर्हीत्यत्र सिद्धान्तमाह - तस्मादित्यादि । तस्मात्‌ = उक्तयुक्तिभिः वातः = वायुरेव सन्‌ घनजलकरकान्यायतः = घनः = मेघः, जलं प्रसिद्धम्‌, करका = घनीभूतं जलम्‌, एता विलक्षणा अपामवस्थाविशेषाः । एतन्न्यायात्‌ = एवमेवावस्थातः कंचित्‌ विशेषं पराप्य, देहान्तः = देहस्यान्तरेव, न तु बहिः, प्राणस्य बहिर्निस्सरणे हि मरणमेव; अतः नासिकायां निस्सरन्‌ वायुः प्राणाधीनक्रियावान्‌ वायु विशेषः । वृत्तिभेदैः = विलक्षणव्यापरैः बहुविधोपक्रियः = नानाविधानुपकारान्‌ कुर्वन्‌ दाशविध्यम्‌ = दशधाभेदं भजति = प्रप्नोति ॥   
“प्राणोऽपानस्समानश्चोदानव्यानौ च वायवः । हृदि प्राणो गुदेऽपानः समानो नाभिसंस्थितः ॥ उदानः कण्ठदेशस्थो व्यानस्सर्वशरीरगः । नागश्च कूर्मः कृकरो देवदत्तो धनञ्जयः(पोषणकरः) ॥ वागद्वारे नाग आख्यातः कूर्म उन्मीलने स्मृतः । कृकराच्च क्षुतं ज्ञेयं देवदत्ताद्विजृम्भणम्‌ ॥'  
न जहाति मृतं वाऽपि सर्वव्यापि धनञ्जयः ॥   
इति प्राणस्य कार्यविशेषा अभिहिताः । इदं च स्थूलदृष्ट्या । सूक्ष्माः अनन्ता वृत्तयः वायोः योगशास्त्रादिषूक्ताः द्रष्टव्याः ॥ ५३ ॥
</details>

<details><summary>वरदार्य-सुबोधिनी (कन्नड) - ५३</summary>

e

राजसमहत्तत्तवे 'प्राण' ऎन्दु योगशास्त्रदल्लि हेळिरुवुदु सरियल्लवॆन्दु हेळुत्तारॆ. सिद्धान्तदल्लि प्राण वायुविशेषवे हॊरतु अतिरिक्तवल्ल. इदक्कॆ प्रमाणवन्नु ईग हेळुत्तारॆ.

प्राणः सहपरिपठनात् वायुमात्रं न...' एतस्माज्ञायते प्राणः मनस्सर्वेन्द्रियाणि च । खं वायुः' ऎन्दु श्रुतियल्लि वायु मत्तु प्राणवन्नु बेरॆ बेरॆ हादिरिन्द प्राण केवल वायुवल्ल. द्रव्यतो न क्रिया... द्रव्यगळ सृष्टियल्लि हेळिरुवदरिन्द क्रिया रूपवू अल्ल. वायुतानुज्ञनात् अगणनत तेजोवत् न वा तारं, 'प्राण वायु' वॆम्ब व्यवहारविरुवदरिन्दलू तत्त्वगळॆणिकॆ यल्लि अतिरिक्तवागि हेळदे इरुवुदरिन्दलू तेजस्सिनन्तॆ अतिरिक्ततत्त्ववू अल्ल.

69

\-

.54-

[प्राण इन्द्रियजातीयवल्ल]

तस्मात् वातः घनजलकरकान्यायतः कञ्चित् विशेषं प्राप्य देहानः वृत्तिभेद्यॆ बहुविधोपक्रियः दाशविध्यं भजति आद्द रिन्द वायुवे, मोड नीरु आलिकल्लु ऎम्ब अवस्था भेद न्यायदिन्द 'एतस्मात् इत्यादिगळल्लि भिन्न निर्देशवागुवन्तह ऒन्दु विलक्षण अवस्थॆ यन्नु हॊन्दि शरीरदॊळगॆ विलक्षण व्यापारगळिन्द अनेक विधवागि उप करिसुत्ता हत्तु विधगळागुत्तदॆ. 'हृदि प्राणः गुदेऽपानः' इत्यादिगळल्लि दशवायगळू अवुगळ क्रियाभेदवू प्रसिद्ध । ५३ ।
</details>

<details><summary>सर्वार्थसिद्धिः - ५३</summary>

अथ राजसमहान् प्राण इति वदतः प्रतिवक्तुं प्राणस्य वायुविशेषतां विवक्षुस्तत्र विशेषापह्नवं प्रतिषेधति - न प्राण इति ॥ वायुत्वप्रसिद्ध्याऽसौ वायुमात्रामति चेन्न ; सर्वत्र सामान्यप्रसिद्ध्या विशेषत्यागप्रसङ्गात् । अयोग्ये च नानुपलम्भबाधः । श्रुतिप्राप्तं हेतुमाह - सहेति । "एतस्माज्जायते प्राणो मनस्सर्वेन्द्रियाणि च, खं वायुर्ज्योतिराप" इति सृष्टिवाक्ये वायुप्राणयोस्सहपाठात् । न चात्र प्राणशब्दोऽन्यार्थः ; अबाधे प्रसिद्धत्यागायोगात् । न च वायुसामान्ये प्राणशब्दप्रसिद्धिः । जगत्प्राण इति समाख्या तु न तदंशस्य शक्तिं गमयेत् । देहावच्छेदमात्रेण विशेषात्पृथगुक्तिरिति चेन्न ; तत्सृष्टद्युक्तेः प्रयोजनमान्द्यात् । अस्तु तर्हि वायोः क्रियाविशेषः प्राणः स्तिमितवायौ प्राणशब्दप्रयोगाभावात्, उच्छ्वासादौ प्रयोगाच्चेत्यत्राह - न क्रियेति । हेतुमाह - द्रव्यतोक्तेरिति । वायुर्द्रव्यमिति तावत्सिद्धम् । प्राणे च तदुक्तिस्सार्वत्रिकी ; प्राणस्स्पन्दत इति च पृथग्व्यपदिशन्ति । उक्तश्च सहपाठो न तत्क्रियायाः, अग्र्यप्रायनयविरोधात् । नच मनःप्रभृतीनां क्रिया तैस्सहात्र पठ्यत इति भावः । यद्यसौ वायुविकारविशेषः वह्निरिव तत्त्वान्तरं स्यादित्यत्राह - तेजोवदिति । यदि तत्त्वपङ्क्तौ निविष्टः प्राणो भूतान्तरवत् पृथक्संख्यायेत ; न ह्येवमसावित्याह - अगणनत इति । तत्त्वपरिगणनं च पूर्वपूर्वनियतस्वभावपरित्यागेन विकारान्तरसृष्टौ ; नतु विकारमात्रे "पृथिव्या ओषधयः" इत्यादिषु तत्प्रसङ्गात् ; प्राणे च वायुत्वं न निवृत्तम् । अतश्च न तत्त्वान्तरमित्याह - वायुतानुज्झनाच्चेति । तथाऽपि देहोपादानत्वावस्थापन्नो वायुः प्राणस्स्यात् किमधिककल्पनयेत्यत्राह - तस्मादिति । अयं भावः -"यावद्ध्यस्मिन् शरीरे प्राणो वसति तावदायुः, "अहं वैश्वानरो भूत्वा प्राणिनां देहमाश्रितः । प्राणापानसमायुक्तः पचामि" इत्यादिपु देहात्पृथक्त्वेन प्राणवायुः प्रसिद्धः । अतो न देहोपादानवायुरसौ । किंतु योगाद्युपयुक्तशास्त्रवेद्यविशेषवान् कश्चिद्वायुरयमिति वायुत्वानुवृत्तिव्यक्त्यै जलमयकरकानिदर्शनम् । दाशविध्यं - प्राणापानादिभेदैर्नागकूर्मादिभेदैश्च दशविधत्वम् । तत्तद्वृत्तिभिरुपकारप्रपञ्चस्तत्तदागमेषु ग्राह्यः । अयं चार्थः "न वायुक्रिये पृथगुपदेशादित्यधिकरणसिद्धः" । "आपोमयः प्राण" इति तु, "अन्नमयं हि सौम्य मनः", "तेजोमयी वागितिवदाप्यायनपरम् ; अन्यथाऽनेकशास्त्रविरोधात् ॥ ५३ ॥ इति प्राणस्य वायुविशेषत्वम् ॥
</details>

<details><summary>नरसिंह-देवः आनन्ददायिनी</summary>

राजसमहान् प्राणो देहं धत्ते वाय्वाधिष्ठातेति साङ्ख्यपक्षं वायुमात्रं तत्क्रिया वा प्राण इति योगपक्षं आकाशादि पञ्चकं रजःप्रकृतिकं (शादिःरजःप्रकृतिकः) प्राण इति माय्येक(यिमतैक)देशिपक्षं च प्रसङ्गसङ्गत्या निराकरोतीत्याह - अथेति । विशेषो - वायुत्वावान्तरजातिः । अयं प्राणो वायुमात्रं वायुत्वप्रसिद्धिमत्त्वात्; यद्यत्प्रसिद्धिमत् तत्तन्मात्रं यथा समुद्रजलम् । जल(मात्र)प्रसिद्धिमज्जलमात्रमित्यनुमानमभिप्रेत्य व्या(व्यभिचारमाह-)चष्टे - सर्वत्रेति । तेजस्त्वेन प्रसिद्धवह्न्यादेर्विशेषता न स्यादिति भावः । विशेषत्वस्य प्राणादावनुपलम्भबाध इत्यत्राह - अयोग्ये चेति । ननु बाधकभावमात्रान्नानुपलम्भ(लब्धि) विशेषसिद्धिरित्यत्राह - श्रुतीति । सहपाठो हि नानार्थानां सामान्यविशेषार्थानां वा दृष्टो न पर्यायाणां; अतो न वायुशब्दपर्यायता प्राणशब्दस्येति । प्राणो वायुत्वातिरिक्तवायुत्व (तत्व) व्याप्यप्रवृत्तिनिमित्तकशब्दबोध्यः तत्सहपठितवायुत्वा(न)तिरिक्त(वायु)वृत्तिप्रवृत्तिनिमित्तकशब्दबोध्यत्वात् । प्राणशब्दो वायुत्वातिरिक्त(धर्म)प्रवृत्तिनिमित्तकः तत्सहप्रयोगविषयत्वात् फूत्कारमन आ(फूत्कार उदका)दि(शब्द)वदिति विशेषसिद्धेरित्यर्थः । ननु (साङ्ख्योक्तरीत्या) वाय्वन्यत्वमेवास्तु! तत्राह - चेति । प्राणो वायुरिति प्रसिद्धेर्घटो द्रव्यमिति प्रसिद्धिवद्बाधकाभावात् प्रत्यक्षतो वायुत्वस्योपलम्भाच्चेति भावः । ननु वायुप्राणशब्दौ पर्यायावेव; अत एव 'जगत्प्राणसमीरणाः' इति नामानुशासनं; सहपाठश्च कथञ्चिन्नेय इत्यत्राह - न च वायुसामन्य इति । बाह्यवायौ प्राणशब्दप्रयोगाभावात् नामानुशासनस्याश्वकर्णादिवत् विशिष्टशक्तिग्राहकस्यावयवशक्तिग्राहकत्वाभावान्न पर्यायत्वमिति भावः । ननु प्राणशब्दस्य देहावच्छिन्नत्वाकारेण लक्षणया प्रयोगोऽस्तु; तथा च न भेदसिद्धिरिति शङ्कते - देहावच्छेदेति । तत्सष्टेरिति - तत्सष्ट्युक्तेरित्यर्थः । वायु - सामन्यसृष्ट्यैव तत्सृष्टेरुक्तत्वादिति भावः । न च सिद्धान्तेऽपि प्रयोजनमान्द्यम्; प्राणत्वस्य विशेषतया तदवच्छेदेनोत्पत्तेर्ज्ञाप्यत्वात् । न चैवं शरीरावच्छिन्नत्वेनात्रापि ज्ञाप्यभेदः; शरीरावच्छिन्नवायुत्वस्य वायुत्वशरीराद्यतिरिक्तत्वाभावेन तदतिरिक्तज्ञाप्याभावात् । ननु क्रियैव प्राणः; तथा च पृथगुक्तिर्यु(क्तैव)ज्यत एव । न च प्राणो वायुरिति प्राणे वायुशब्दप्रयोगानुपपत्तिः; उपचारादुपपत्तेरिति शङ्कते - अस्तु तर्हीति । द्रव्यतोक्तिः - द्रव्यवाचकवायुशब्देनोक्तिरित्यर्थः । क्रियात्वे अनन्यथासिद्धहेत्वभावेन वायुव्यपदेशस्य औपचारिकत्वाभावादिति भावः । द्रव्यत्वे सौत्रमाह - प्राणस्स्पन्दत इति । सौत्रोपदेशशब्दस्वारस्याद्विवक्षितहेतुमाह - उक्तश्चेति । यद्यसाविति - वायुविकारत्वाविशेषादिति भावः । ननु तर्ह्यस्य वायुविकारत्वे 'चतुर्विंशा प्रकृतिः पञ्चविंश आत्मा' इत्यादिपरिगणनमयुक्तं अधिकस्य सत्त्वादित्यत्राह - तत्वपरिगणनं चेति । हेतुमाह - पृथिव्या ओषधय इति । यावद्विकाराणां परिगणनासम्भवात् परिगणननिमित्तं किञ्चित्प्रयोजकं वाच्यम्; तच्च पूर्वतत्वपरिगणननिमित्तासाधारणधर्मनिवृत्तिपूर्वकरूपान्तरं परिगणननिमित्तमाश्रयमिति प्राणे स्वोपादान(गत)वायुत्वापरित्यागान्न तत्वान्तरतेत्यर्थः । तथापीति - तावता प्राणे वायुत्वप्रतीतिसहप्रयोगयोरुपपत्तेरि(त्यर्थः)ति भावः । तस्मादित्यादिना देहोपादानावस्थाविशिष्टाद्भेदाप्रतिपत्तेराह - अयं भाव इति । किन्त्विति - कुण्डल्यादियोगाद्युपयुक्तशास्त्रवेद्यवायुतिरोधिसाधन (वेद्यवायुनिरोधस्थान) विशेषवानित्यर्थः । घनस्य - मेघस्य जलं घनजलं । दाशविध्यं - दशविधत्वम् । गुणवचनत्वात् - ष्यञ् । प्राणादीति - अपानोदानव्यानसमाना आदिशब्दार्थः । प्राणः - प्रागननवान् हृदयवर्ती । आसनादिस्थानवर्ती अपानः अवागननशीलः । पायुस्थानो व्यानः विषवत्संचारी सर्वशरीरव्यापकः । उदानः कण्ठस्थानः । उत्क्रमणवायुस्समानः शरीरमध्यग(रावयवनाभिस्थानः) शीतपित्तादिसमीकरणपरः । नागकूर्मादिभेदैश्चेति - 'कृकलदेवदत्तधनञ्जया आदिशब्दार्थः । नागः -उद्गिरणकरः । कूर्म उन्मीलनहेतुः । कृकलः क्षुधासाधनः । देवदत्तो जृम्भणहेतुः । धनञ्जयः पोषणक्यः' इति योगरहस्ये शास्त्रे उपयोग उक्त इत्यर्थः । सूत्रकार एवामुमर्थं निर्णीतवानित्याह - अयं चार्थ इति । नन्वब्विशेषः प्राणस्स्यात्; तथा श्रुतेरित्यत्राह - आपोमय इति । प्रत्यक्षविरोधाभावे तदुपादानकत्वविवक्षायामाह - अन्यथेति ॥  
 प्राणस्य वायुविशेषत्वम् ।

</details>

<details><summary>उत्तमूरु-वीरराघवः अलभ्यलाभः - ५३</summary>

परोक्तं - वैशेषिकोक्तम्; अन्येषां वायुप्रत्यक्षत्वस्येष्टत्वात् । संमूर्छनेति । 'समूर्छनं समानजवयोर्वाय्वोर्विरुद्धदिक्क्रिययोः संनिपातः' इति प्रशस्तपादभाष्यम् ॥  
अथ वायौ विशेषविचारः क्रियते । तत्र वायुक्रियाधिकरणार्थमाह न प्राण इति । वायुमात्रं -  
सर्वो यायुरपि प्राणशब्दवाच्यो न भवति । एतस्माज्जायते प्राण इति प्राणेन सह, खं वायुरिति वायोः पृथक् पाठात् । नापि वायुक्रिया उच्छवासादिरूपा प्राणः; प्राणनापाननाद्यवस्थाश्रयत्व - शरीरसंयोगप्रवेशनिष्क्रमणाश्रयत्वादिरूपद्रव्यत्वश्रवणात् । वायोरुत्पन्नः प्राणः वायूत्पन्नतेजोवत् तत्पृथक् तत्त्वमपि न भवति; तत्र हेतू आह अगणनात् वायुत्वानपायाच्चेति । वायुरेव कञ्चन विशेषमापन्न इति भाष्यानुसारेणाह तस्मादिति । घनं - निबिडं यत् जलं तदभिन्ना घनीभूतजलात्मिका या वृष्टिगता करका तन्नयायतः जलत्वप्रत्यभिज्ञाविषयकरकावत् वायुत्वप्रत्यभिज्ञाविषयतयैव कश्चित् विशेषं = पाञ्चभौतिकदेहोपादानभूतवायुगतविशेषातिरिक्तमवस्थाविशेषं कार्यान्तरहेतुं देहान्तः प्राप्य प्राणनापाननादिव्यापारविशेषैर्दशधा विभज्यते । विलक्षणावस्थाभाक् वायुरेव प्राण इति यावत् । अपानादीनां प्राणातिरिक्तत्वभ्रमनिवर्तनाय चतुर्थः पादः । वृत्तिभेदैरिति । ''प्राणोऽपानो-व्यान-उदानस्समानोऽन इत्येतत् सर्व प्राण एव'' (बृ.३.५.३) इति वचनात् अपानादीनामपि प्राणवाय्वन्तर्भावः स्पष्टः । तत्र इतिशब्दस्य 'कामस्संकल्प...इत्येतत् सर्वं मन एव' इति वाक्य इव प्रकारवाचित्वात् सर्वपदेन नागादीनामपि पञ्चानां ग्रहणम् ।अत्र आ. दा ''नाग उद्गिरणकरः, कूर्म उन्मीलनहेतुः, कृकलः क्षुधासाधनः, देवदत्तो जृम्भणहेतुः, धनञ्जयः पोषणकर इति योगरहस्ये शास्त्रे उपयोग उक्तः' इति । कन्दल्याम्, ''मूत्रपुरोषयोरधोनयनादपानः रसस्य गर्भनीडीवितननात् व्यानः, अन्नपानादेरूर्ध्वं नयनादुदानः, मुखनासिकाभ्यां निष्क्रमणात् प्राणः, आहारेषु पाकार्थमुदर्यस्य वह्नेः समं सर्वत्र  
नयनात् समानः'' इति । योगेति मुख्यलक्ष्यप्रदर्शनम्; सर्वशरीराधारणाः शरीरेन्द्रियप्रेरणरूप-  
चेष्टादिव्यापारा आदिपदार्थः । राजसमहानिति । प्रकृतिकार्यभूतं महदाख्यं द्रव्यं सात्त्विकं बुद्धिशब्दवाच्यमध्यवसायादिहेतुः; राजसं स्वापादिकालसाधारण्येनोच्छ्वासनिदश्वासहेतुः । अतः स एव प्राणशब्दार्थ इति सांख्यानुसारिपक्षः । तत्र विशेषापह्नवमिति । वायौ विशेषकारस्यापलापमित्यर्थः । सामान्यत एव वायोर्वा क्रियाया वा तत्त्वान्तरस्य वा प्राणशब्दार्थत्वमिति यावत् । प्राणे च तदुक्तिरिति । द्रव्यमित्युक्तिरित्यर्थः । वायोरग्निरिति तत्त्वान्तरोत्पत्तिश्रुतिज्ञापनाय वह्निरिवेत्युक्तम् ॥ ५३ ॥
</details>






