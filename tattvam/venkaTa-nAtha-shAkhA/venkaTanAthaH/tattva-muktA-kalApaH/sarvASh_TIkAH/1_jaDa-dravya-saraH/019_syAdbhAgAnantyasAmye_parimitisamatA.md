+++
title = "019 स्याद्भागानन्त्यसाम्ये परिमितिसमता"

+++
<details><summary>मूलम्</summary>

स्याद्भागानन्त्यसाम्ये परिमितिसमता सर्षपक्ष्माभृतोश्चेन्मैवं भागेष्वनन्तेष्वपि समधिकता स्थौल्यहेतुर्गिरेः स्यात् ।  
व्यक्त्यानन्त्येऽपि जात्योः परतदितरता पक्षमासाद्यनन्तं श्रौतोपादानसौक्ष्म्यं न भवदभिमतं तत्प्रथिम्नश्श्रुतत्वात् ॥ १९ ॥
</details>

<details><summary>वरदार्य-सर्वाङ्कषा - १९</summary>

[[1]]

अवय-वपरम्परायाः विश्रान्तिर् आवश्यकीत्य् अंशम् अपि निराकरोति -  
स्याद् भागेत्यादिना ।  
प्रथमपादेन पूर्वपक्षम् अनुवदति ।  

> अवयवपरम्परायाः क्वचिद् विश्रान्त्य्-अनुपगमे,  
**सर्षप-क्ष्माभृतोः** = सर्षपस्य पर्वतस्य च  
**भागानन्त्य-साम्ये** = अवयवानन्त्यस्य समानत्वे प्राप्ते परिमितिसमता - परिमाणसाम्यं स्यात् ।  

अयमाशयः-  
एकः पटः महान् भवति, अपर अल्पो भवति । तत् कुतः ? इति प्रश्ने, यस्य पटस्य कारणभूताः तन्तवः अल्पाः स पटः अल्पः, यस्य तु तन्तवो बहवः, स तु पटः महान् भवतीत्येव उत्तरं वक्तव्यम् । अवयवेयत्ताया अभावे इदं कथं वक्तुं शक्यम् ?  



[[42]]

एवं परिमाणतारतम्ये अवयवतारतम्यस्यैव प्रयोजकत्वे सिद्धे,  
यदि अवयव-परम्परायाः कुत्रापि विश्रान्तिर् न स्यात्,  
तदा सर्षपे मेर्वादिपर्वते वा अवयवतारतम्यस्य दुर्निरूपत्वे, तत्प्रयुक्तावयवितारतम्यस्यासंभवात् मेरुसर्षपयोरपि साम्यमेव स्यादिति । तदेतन्निराकरोति – मैवमिति ।  
कुत इत्यत्राह - भागेष्वित्यादि । **भागेषु** = अवयवेषु **अनन्तेष्वपि** = संख्यातुमशक्येष्वपि **गिरेः** = मेर्वादिपर्वतस्य **समधिकता** =सामान्यरूपेण ज्ञायमानम् अवयवाधिक्यम् एव **स्थौल्य-हेतुः** = सर्षपापेक्षया स्थौल्यकारणं स्यात् । 

> गणयितुम् अशक्यत्वेऽपि  
न्यूनाधिक्यभावः कथं ज्ञातुं शक्य 

इत्यत्र दृष्टान्तः - व्यक्तयानन्त्येऽपीत्यादि । **व्यक्तीनाम्** =पृथिवीत्वाश्रय-घटत्वाश्रय-व्यक्तीनाम् **आनन्त्येऽपि** = असंख्यत्वेऽपि जात्योः पृथिवीत्वघटत्वयोः **परतदितरता** = परत्वापरत्वे सर्वविदिते । पृथिवीत्वं परा जातिः, घटत्वं अपरा जातिरिति सर्वसंमतम् । तत्र पृथिवीत्वाश्रयाणां घटत्वाश्रयाणां च त्रैकालिकानां व्यक्तीनां गणनं न हि कस्यचिच्छक्यम् । अथापि पृथिवीत्वं परम्, घटत्वमपरमिति सर्वे यथा जानन्ति, तथैव मेरुसर्षपयोरपि तारतम्यं सर्वे ज्ञास्यन्ति । 

एवं **पक्षमासादि** = पक्षमाससंवत्सरादिकम् **अनन्तम्** = संख्यातुमशक्यम् ।  
अथापि तारतम्यं सर्वविदितम् ।  

अतः अवयवधाराया विश्रान्त्यभावेऽपि  
न कापि हानिः । 

ननु ! पृथिवीत्वघटत्वादिजातीनां परापरभावः न व्यक्तिसंख्याप्रयुक्तः, किन्तु शब्देनैव प्रतीयमानव्याप्यव्यापकभावप्रयुक्तः । पृथिवीपदं हि घटपटकुड्यादिसाधारणम् । घटपदं हि न तथा, किन्तु घटमात्रपरम्। एवमर्थयोर्व्याप्यव्यापकभावदर्शनादेव जात्योः परत्वापरत्वनिर्णय इति दृष्टान्तो विषमः। किञ्च - मेरुसर्षपादिषु अनुभवसिद्धं तारतम्यं नाङ्गीक्रियत इति न । किन्तु तत्तारतम्यं किंकृतमिति कारणं पृच्छ्यते । अवयवधारायाः क्वचित् विश्रान्त्यभावे, अवयवेषु आधिक्यं न्यूनत्वं वा न हि निरूपयितुं शक्यमिति चेत्; अत्रोक्तं समाधानमनुपदमेव विश्रमस्त्वस्तु दृष्टे इति । अतीन्द्रियाणामनुमानात् साधनं न संभवतीत्येवाचार्याशयः । 

> ननु 'सर्वगतं सुसूक्ष्मम्' 'अणोरणीयान्' इत्यादिना अतिसूक्ष्मं श्रुतिसिद्धं कथं निराक्रियत 

इत्यत्राह - श्रौतेत्यादि । 

**श्रौतम्** = श्रुतिप्रसिद्धं यत् **उपादानसौक्ष्म्यम्** = जगदुपादानभूतस्य परस्य ब्रह्मणः सौक्ष्म्यम्,  
तत् **न भवदभिमतम्** = न भवत्-संमत-परमाणु-परिमाणात्मकम्,  
किन्तु अत्यन्तदुर्ज्ञेयत्वरूपम्। कुतः ? इत्यत्र हेतुः - **तत्प्रथिम्नः** = तस्य परब्रह्मणः महत्त्वस्य **श्रुतत्वात्** = तत्रैव श्रुतौ 'महतो महीयान्', 'विभुं सर्वगतम्' इति श्रवणात् । अतः परमाणुसद्भावे प्रमाणाभावात् परमाणुकारणतावादः न साधीयान् ॥ 

इदमत्रावधेयम् - पृथिवीत्वघटत्वयोः परापरजातित्वं तु व्यक्तीनामानन्त्येन प्रातिस्विकतया ग्रहीतुमशक्यत्वेऽपि, पदार्थविभागवेलायामेव, 'पृथिवी' व्यापकं वस्तु, 'घटः' तदपेक्षया व्याप्यं वस्त्विति ज्ञायते स्वतः । अतः पृथिवीत्वं **व्यापकम्** = अधिकदेशवृत्ति, घटत्वं **व्याप्यम्** = पृथिवीत्वापेक्षया न्यूनदेशवृत्ति इति ज्ञायत एव । एवं पक्षमासादिव्यवहारे, मासस्य पक्षद्वयात्मकत्वज्ञानस्य सर्वेषां सत्त्वात्, पक्षत्वं व्याप्यम्, मासत्वं तु तदपेक्षया व्यापकमित्यपि स्वतो ज्ञायत एव । कथं ज्ञायते ? कालस्यातीन्द्रियत्वादिति चेत्, लोक एव प्रष्टव्यः । व्याप्यव्यापकभावस्तु शब्दानां शक्तिग्रहणेनैव ज्ञायते । अवसरे विचारयाम इममर्थम् । एवञ्च प्रकृतेऽपि व्याप्यव्यापकभावो लोकत एवावसीयते । मेरुसर्षपयोरपि तथैव अल्पत्वमहत्वे लोकत एवा- 

[[43]]



1.  

[उपादानोपादेययोर्भेदनिरासः ] 

कार्योपादानभेदे न कथमधिकता गौरवादेः स्वकार्यंम् 

नान्यत्वं नामसंख्याव्यवहृतिधिषणाकारकालादिभेदैः । 

वसीयेताम् - इति चेत्, लोकतः कथमवसीयेत इत्येव पृच्छामः । प्रत्यक्षमेव नियामकमिति चेत्, तथा प्रत्यक्षं कथमुपपादनीयमित्येव प्रश्नः । घटयोर्द्वयोस्तारतम्ये दृष्टे हि, 'कथमिदं तारतम्यम्' इति प्रश्ने, अल्पावयवजन्यत्वम्, महावयवजन्यत्वमेव किल सर्वैः कारणमुच्यते । तद्वत् मेरोः अधिकावयवजन्यत्वम्, सर्षपस्य तु न्यूनावयवजन्यत्वञ्च महत्त्वाल्पत्वयोः कारणं वक्तव्यम् । यावच्चावयवधारायाः कुत्रचिन्न विश्रान्तिः तावत्कथं वा इदमुपपादयितुं शक्यम् ? अतोऽत्र नानुभवोपर्याक्षेपः, अनुभवकारणे विज्ञान एवं प्रश्न इति मन्तव्यम् । आचार्यैस्तु अनुभवमात्रमादाय दूषणं प्रदर्शितं शिष्य श्रद्धावर्धनायेति मन्तव्यम् ॥ १९ ॥
</details>

<details><summary>वरदार्य-सर्वाङ्कषा-पाठान्तरम् - १९</summary>

अवयवपरम्परायाः विश्रान्तिरावश्यकीत्यंशमपि निराकरोति – स्याद्भागेत्यादिना । प्रथमपादेन पूर्वपक्षमनुवदति । अवयवपरम्परायाः क्कचिद्विश्रान्त्यनुपगमे, सर्षपक्ष्माभृतोः = सर्षपस्य पर्वतस्य च भागानन्त्यसाम्ये = अवयवानन्त्यस्य समानत्वे प्राप्ते परिमितिसमता = परिमाणसाम्यं स्यात्‌ । अयमाशयः - एकः पटः महान्‌ भवति, अपरश्च अल्पो भवति । तत्‌ कृतः? इति प्रश्ने, यस्य पटस्य कारणभूताः तन्तवः अल्पाः स पटः अल्पः, यस्य तु तन्तवो बहवः, स तु एटः महान्‌ भवतीत्येव उत्तरं वक्तव्यम्‌ । अवयवेयत्ताया अभावे इदं कथं वक्तं शक्यम्‌? एवं परिमाणतारतम्ये अवयवतारतम्यस्यैव प्रयोजकत्वे सिद्धे, यदि अवयवपरम्परायाः कुत्रापि विश्रान्तिर्न स्यात्‌, तदा सर्षपे मेर्वादिपर्वते वा अवयवतारतम्यस्य दुर्निरूपत्वे, तत्प्रयुक्तावयवितारतम्यस्यासंभवात्‌ मेरुसर्षपयोरपि साम्यमेव स्यादिति । तदेतन्निराकरोति - मैवमिति । कुत इत्यत्राह – भागेष्वित्यादि । भागेषु = अवयवेषु अनन्तेष्वपि = संख्यातुमशक्येष्वपि गिरेः = मेर्वादिपर्वतस्य समधिकता = सामान्यरूपेण ज्ञायमानमवयवाधिक्यमेव स्थौल्यहेतुः = सर्षपापेक्षया स्थौल्यकारणं स्यात्‌ । गणयितुमशक्यत्वेऽपि न्यूनाधिक्यभावः कथं ज्ञातुं शक्य इत्यत्र दृष्टान्तः - व्यक्त्यानन्त्येऽपीत्यादि । व्यक्तीनाम्‌ = पृथिवीत्वाश्रयघटत्वाश्रयव्यक्तीनाम्‌ आनन्येऽपि = असंख्यत्वेऽपि जात्योः = पृथिवीत्वघटत्वयोः परतदितरता = परत्वापरत्वे सर्वविदिते । पृथिवीत्वं परा जातिः, घटत्वं अपरा जातिरिति सर्वसंमतम्‌ । तत्र पृथिवीत्वाश्रयाणां घटत्वाश्रयाणां च त्रैकालिकानां व्यक्तीनां गणनं न हि कस्यचिच्छक्यम्‌ । अथापि पृथिवीत्वं परम्‌, घटत्वमपरमिति सर्वे यथा जानन्ति, तथैव मेरुसर्षपयोरपि तारतम्यं सर्वे ज्ञास्यन्ति । एवं पक्षमासादि = पक्षमाससंवत्सरादिकम्‌ अनन्तम्‌ = संख्यातुमशक्यम्‌ । अथापि तारतम्यं सर्वविदितम्‌ । अतः अवयवधाराया विश्रान्त्यभावेऽपि न कापि हानिः । ननु! पृथिवीत्वघटत्वादिजातीनां परापरभावः न व्यक्तिसंख्याप्रयुक्तः, किन्तु शब्देनैव प्रतीयमानव्याप्यव्यापकभावप्रयुक्तः । पृथिवीपदं हि घटपटकुड्यादिसाधारणम्‌ । घटपदं हि न तथा, किन्तु घटमात्रपरम्‌ । एवमर्थयोर्व्याप्यव्यापकभावदर्शनादेव जात्योः परत्वापरत्वनिर्णय इति दृष्टान्तो विषमः । किञ्च - मेरुसर्षपादिषु अनुभवसिद्धं तारतम्यं नाङ्गीक्रियत इति न । किन्तु तत्तारतम्यं किंकृतमिति कारणं पृच्छ्यते । अवयवधारायाः क्कचित्‌ विश्रान्त्यभावे, अवयवेषु आधिक्यं न्यूनत्वं वा न हि निरूपयितुं शक्यमिति चेत्‌; अत्रोक्तं समाधानमनुपदमेव विश्रमस्त्वस्तु दृष्टे इति । अतीन्द्रियाणामनुमानात्‌ साधनं न संभवतीत्येवाचार्याशयः । ननु 'सर्वगतं सुसूक्ष्मम्‌' 'अणोरणीयान्‌' इत्यादिना अतिसूक्ष्मं श्रुतिसिद्धं कथं निराक्रियत इत्यत्राह - श्रौतेत्यादि । श्रौतम्‌ = श्रुतिप्रसिद्धं यत्‌ उपादानसौक्ष्म्यम्‌ = जगदुपादानभूतस्य परस्य ब्रह्मणः सौक्ष्म्यम्‌, तत्‌ न भवदभिमतम्‌ = न भवत्संमतपरमाणुपरिमाणात्मकम्‌, किन्तु अत्यन्तदुर्ज्ञे यत्वरूपम्‌ । कुतः? इत्यत्र हेतुः – तत्प्रथिम्नः = तस्य परब्रह्मणः महत्त्वस्य श्रुतत्वात्‌ = तत्रैव श्रुतौ 'महतो महीयान्‌' 'विभुं सर्वगतम्‌' इति श्रवणात्‌ । अतः परमाणुसद्भावे प्रमाणाभावात्‌ परमाणुकारणतावादः न साधीयान्‌ ॥   
इदमत्रावधेयम्‌ - पृथिवीत्वघटत्वयोः परापरजातित्वं तु व्यक्तीनामानन्त्येन प्रातिस्विकतया ग्रहीतुमशक्यत्वेऽपि, पदार्थविभागवेलायामेव, 'पृथिवी' व्यापकं वस्तु, 'घटः' तदपेक्षया व्याप्यं वस्त्विति ज्ञायते स्वतः । अतः पृथिवीत्वं व्यापकम्‌ = अधिकदेशवृत्ति, घटत्वं व्याप्यम्‌ = पृथिवीत्वपेक्षया न्यूनदेशवृत्ति इति ज्ञायत एव । एवं पक्षमासादिव्यवहरे, मासस्य पक्षद्वयात्मकत्वज्ञानस्य सर्वेषां सत्त्वात्‌, पक्षत्वं व्याप्यम्‌, मासत्वं तु तदपेक्षया व्यापकमित्यपि स्वतो ज्ञायत एव । कथं ज्ञायते? कालस्यातीन्द्रियत्वादिति चेत्‌, लोक एव प्रष्टव्यः । व्याप्यव्यापकभावस्तु शब्दानां शक्तिग्रहणेनैव ज्ञायते । अवसरे विचारयाम इममर्थम्‌ । एवञ्च प्रकृतेऽपि व्याप्यव्यापकभावो लोकत एवावसीयते । मेरुसर्षपयोरपि तथैव अल्पत्वमहत्वे लोकत एवावसीयेताम्‌ - इति चेत्‌, लोकतः कथमवसीयेत इत्येव पृच्छामः । प्रत्यक्षमेव नियामकमिति चेत्‌, तथा प्रत्यक्षं कथमुपपादनीयमित्येव प्रश्नः । घटयोर्द्वयोस्तारतम्ये दृष्टे हि, 'कथमिदं तारतम्यम्‌' इति प्रश्ने, अल्पावयवजन्यत्वम्‌, महावयवजन्यत्वमेव किल सर्वैः कारणमुच्यते । तद्वत्‌ मेरोः अधिकावयवजन्यत्वम्‌, सर्षपस्य तु न्यूनावयवजन्यत्वञ्च महत्त्वाल्पत्वयोः कारणं वक्तव्यम्‌ । यावच्चावयवधारायाः कुत्रचिन्न विश्रान्तिः, तावत्कथं वा इदमुपपादयितुं शक्यम्‌? अतोऽत्र नानुभवोपर्याक्षिपः, अनुभवकारणे विज्ञान एव प्रश्न इति मन्तव्यम्‌ । आचार्यैस्तु अनुभवमात्रमादाय दूषणं प्रदर्शितं शिष्यश्रद्धावर्धनायेति मन्तव्यम्‌ ॥ १९ ॥
</details>

<details><summary>वरदार्य-सुबोधिनी (कन्नड)</summary>

परमाणु कल्पनॆयन्नु ऒप्पले बेकु. इल्लदिद्दरॆ परिमाणतारतम्मवन्नु प्रतिपादिसलु साध्यविल्ल ऎम्ब वैशेषिकर वादवन्नु निराकरिसुत्तारॆ 

24 


अवयवगळु ऎरडरल्लू ऎणिसलारदष्टु इरुवुदु समानवागिरुवाग सासिवॆ मत्तु पर्वतद परिमाणदल्लि साम्य बरबेकागुत्तदॆ. 

सासिवॆगिन्तलू पर्वत दॊड्डदागिरलु कारणवेनु ? ऎन्दु प्रश्नि सिदरॆ सासिवॆयल्लिरुव अणुगळिगिन्तलू पर्वतदल्लि हॆच्चु अणुगळिरुवुदे कारण ऎन्दु हेळबेकागुत्तदॆ. अवयव परम्परॆगॆ ऒन्दु निलुगडॆ इद्दागले इदु साध्य. इल्लदिद्दरॆ ' इदरल्लि अवयवगळु कडिमॆ, इदरल्लि हॆच्चु' ऎन्दु हेगॆ हेळलु साध्य ? 

चेत् मैनं हीगॆन्दरॆ ; इदु सरियल्ल. भागेषु अनन्तेष्टपि समधिकता गिरेः सौल्य हेतुः स्यात् अवयवगळु ऎणिसलसाध्य वागिद्दरू पर्वतद महत्त्वक्कॆ कारण आदर अवयवगळु हॆच्चागिरु विकॆये आगुवुदु. 

S 

नम्मिन्द ऎणिसलसाध्यवादरू 'दॊड्डदु, चिक्कदु ' ऎम्ब व्यवहारक्कॆ दृष्टान्त व्यक्तानन्त्येsपि जाः परतदितरता अनं पक्ष मासादि आया जातिगळिगॆ आधारवाद व्यक्तिगळु अनन्तवागिद्दरू ऎरडु जातिगळ पैकि ऒन्दु परजाति मत्तॊन्दु अपरजाति ऎम्ब विभाग सर्व सम्मतवागिदॆ. हागॆये ऎणिसलागदष्टु क्षणगळु कूडि ऒन्दु पक्ष, ऎरडु पक्षकूडि ऒन्दु मास इत्यादि व्यवहारगळू सर्वसम्मत. 

घटत्व जाति घटगळल्लि मात्र विरुत्तदॆ. पृथिवीत्वजाति घट पट मुन्ताद अनेक कडॆगळल्लिरुत्तदॆ. आद्दरिन्द घटत्व अपर व्याप्यजाति, पृथिवीत्व परव्यापकजाति, प्रपञ्चदल्लिरुव घटगळॆल्लवन्नू यारू नोडुवुदिल्ल. आदरू घटत्वक्किन्त पृथिवीत्व व्यापकजाति ऎन्दु ऎल्लरिगू गॊत्तिरुत्तदॆ. पक्षक्किन्तलू मास दॊड्डदु. पक्षदल्लि ऎष्टु क्षणगळिवॆ ऎन्दु यारिगू हेळलु साध्यविल्लदिद्दरू हदिनैदु दिनात्मकवादद्दु अदु ऎम्बुदु ऎल्लरिगू तिळिद विषय. इदरन्तॆ सासिवॆ मत्तु पर्वत ऎरडर अवयवगळु 


25 


असङ्ख्यातवागिद्दरू परिमाणतारतम्य प्रत्यक्षदृष्टवागिरुवुदरिन्दलू, प्रत्यक्षसिद्धवाद तणुकदल्ले अवुगळ अवयव परम्परॆय निलुगडॆयन्नु 

ऒप्पुवुदरिन्दलू तारतम्य बरलु तडॆयिल्ल. 

तथिमृश्रुतत्वात् शृतोपादानसौं न भवदभिमतं- * अणोरणीयान् ' ऎन्दु श्रुतियल्ले जगत्तिगॆ कारणवाद वस्तुवन्नु अणुगिन्तलू परम अणु ऎन्दु हेळिरुवुदु, निनगॆ सम्मतवाद परमाणुवन्नु कुरितद्दल्ल. * महतो महीयान्' ऎन्दु आ कारणवन्नु अष्टे दॊड्डदॆन्दु अल्ले हेळिरुवुदरिन्द, “अणियान् ' ऎन्दरॆ परमसूक्ष्म, यारिन्दलू सुलभवागि अरियलु साध्यविल्ल ऎन्दर्थ. आद्दरिन्द वैशेषिकर अतीन्द्रिय परमाणु कल्पनॆयू, आ परमाणुगळे जगत्तिगॆ उपादान कारण ऎम्ब वादवू समञ्जसवल्ल । १९ । 

</details>

<details><summary>सर्वार्थसिद्धिः</summary>

नन्वेवं सर्वत्रावयवानन्त्यप्रसङ्गे सर्षपमहीधरादिपरिमाणवैचित्र्यं न स्यादिति शङ्कते - स्यादिति ॥ प्रसञ्जकस्याप्रयोजकत्वमित्य [त्वा] भिप्रायेण प्रतिवक्ति - मैवमिति । आनन्त्यसाम्येऽप्यवयवानां न्यूनाधिकभावेन परिमाणवैषम्योपपत्तिमाह - भागेष्विति । एतच्चोत्तरमनन्तभागाभ्युपगन्तॄणां तत्प्रसञ्जकानां च समानम् ।  
अण्वंशानामनन्तत्वे गन्तॄणां तदतिक्रमः । कदाऽपि न स्यात्किं न स्याद्वेगातिशयवैभवात् ॥  
द्युमणेरातपस्सर्पन्नुदयाद्रिशिखामणेः । तत्क्षणं किं न निर्भाति पश्चिमाद्रिशिखण्डकः ॥  
आनन्त्याविशेषे कथं न्यूनाधिकभाव इत्यत्राह - व्यक्तीति । सत्ताप्रभृतिघटत्वादिपर्यन्तानां सर्वासां जातीनां त्रैकालिकानन्तव्यक्तिवृत्तित्वमविशिष्टं, तथाऽपि न्यूनाधिकवृत्त्यैव परापरभावो युष्माभिः कल्पितः, तद्वदिहापि स्यादिति भावः । निदर्शनान्तराण्यप्याह - पक्षेति । अनन्ताः पक्षा मासाश्च, तथाऽपि मासापेक्षया द्वैगुण्यं पक्षाणामेष्टव्यम् । आदिशब्देन क्षणप्रभृति परार्धादिसंग्रहः । अन्यच्च, घटसमुदायाद्धटपटसमुदायोऽधिकः; हिमवद्दक्षिणदेशान्मेरुदक्षिणदेशः, एकात्मदुःखजातादनन्तात्मदुःखजातमित्यादि स्वयमूह्यम् । ”नित्यं विभुं सर्वगतं सुसूक्ष्मं तदव्ययं यद्भूतयोनिं परिपश्यन्ति धीराः” इति जगदुपादानं निरतिशयसूक्ष्मं श्रूयते ; अतोऽस्मदाद्यग्राह्यो दुस्त्यजः परमाणुरित्यत्राह - श्रौतेति । न हि सर्वन्यूनपरिमाणत्वं तत्सूक्ष्मत्वम्, पूर्वोक्तसर्वगतशव्देन श्रुत्यन्तरैश्च विरोधात् । न च जात्यभिप्रायोऽसौ ; एकस्य सर्वोपादानत्वोक्तेः, सर्वव्यापिस्वतस्सर्वज्ञजगत्कर्तृविषयत्वाच्च वाक्यस्य । सक्ष्मशब्दश्च न परिमाणविशेषनियतः । उक्तं च विभ्वीं प्रकृतिं महीयसश्च महदादीन् प्रकृत्य(क्रम्य) साङ्ख्यैः ”सौक्ष्म्यात् तदनुपलब्धिः” इति । ननु त्रसरेणोरष्टमः षष्ठो वा भागः परमाणुरिति सर्वानुमतैः शिल्पिनां शास्त्रैर्धर्मशास्त्रैस्तन्मूलश्रुत्या च परमाणुसिद्धिः स्यात् ॥ तन्न ; शिल्पादिशास्त्राणां परमाणावतत्परत्वात् ; मानोन्मानादिविशेषनिर्धारणं हि तत्र विधित्सितम् । ततो हेतुकोक्तानुवादमात्रमिह स्यात् । तत्र च त्रसरेणुतः किंचित् सूक्ष्मं भवतु, मा वा भूत् । दृष्टोपक्रमं विवक्षितसिद्धिरित्यत्राकूतम् । शास्त्रतश्च क्वचिदनन्यथासिद्धात् परमाणुसिद्धावपि तदनुमानभङ्गात्परस्य मानभङ्गः, यथा प्रकृत्याद्यनुमायिनस्साङ्ख्यस्य ।  
श्लो - शास्त्रैकविषयत्वे च परमाणोर्न सिध्यति । नित्यस्पर्शादियोगित्वं भूतानां विकृतित्वतः ॥  
अस्पर्शाण्वंशसंघत्वात्कतिचित्प्रकृतेरतः । एकैकाण्वंशभागेऽपि भागानन्त्यं प्रचक्षते ॥  
निरंशा प्रकृतिस्सैव परिणामविभागिनी । अनन्तांशात्मिका चेति व्याहतं साङ्ख्यभाषितम् ॥  
अत्यन्तभिन्नसत्त्वादिद्रव्यसंघात्प्रधानतः । यथांशं विश्वसृष्टौ च न स्यात्त्रिगुणता क्वचित् ॥१९॥   
इति परमाणुकारणतावादभङ्गः ॥
</details>

<details><summary>नरसिंह-देवः आनन्ददायिनी - १९</summary>

मुखान्तरेणानवस्थापरिहारेण निरवयवपरमाणुसाधनमाशङ्क्य परिहरतीत्याह - नन्वेवमिति । आक्षेपसङ्गतिर्बोध्या ।  
एतच्चोत्तरमिति । अधिकावयवारब्धत्वं न्यूनावयवारब्धत्वं च परिमाणतार- तम्यप्रयोजकमित्युत्तरमित्यर्थः । अनवस्थया अनन्तभागाभ्युपगन्त्रॄणां तत्प्रसञ्जकानां क्वचिदवयवारब्धत्वमनभ्युपेत्य नित्यपरमाणुवादिनां नैयायिकानां च समानमित्याह - अनन्तभागेति । प्रकारान्तरेण परमाणुसाधनमाशङ्क्य निराकरोति - अण्वंशानामिति । तदतिक्रमः - अण्वतिक्रमः । न स्यादिति - अनन्तावयवत्वेन परमाणोरपि गगनादिवदनन्तत्वादतिक्रमणं न स्यादित्यर्थः । घटादीनामतिक्रमो न स्यादित्येतत्कैमुत्यन्यायसिद्धमिति द्रष्टव्यं । परिहरति - किं न स्यादिति । स्यादेवेति भावः । तत्र हेतुः - वेगातिशयेति । तत्र दृष्टान्तमाह - द्युमणेरिति । सर्पन् - गच्छन् । उदयाद्रिशिखामणेः - उदयं गतस्य । पश्चिमाद्रिशिखण्डकः - पश्चिमाद्रिशिखरगतः ।  
मासापेक्षयेति - एकैकस्य मासस्य पक्षद्वयात्मकत्वादिति भावः । मूले 'व्यक्त्यानन्त्येऽपि जात्योः परतदितरता पक्षमासाद्यनन्तम्' इत्यनन्तरं तथाऽपि न्यूनाधिकभावो दृष्ट इति शेषः । सर्वगत-शब्देनेति - विभुशब्देनापीत्यर्थः । असाविति - सर्वगतशब्द इत्यर्थः । एकस्येति -अजामेकामित्यादिनेत्यर्थः । वस्तुतस्तु नेदं वाक्यं प्रकृतिपरं; येन परमाणुसिद्धिमाशङ्केतेत्याह - सर्वव्यापीति । उक्तं चेति -  
सामान्यतस्तु दृष्टात् अतीन्द्रियाणां प्रसिद्धिरनुमानात् ।   
इत्यादिना प्रकृत्यादिसिद्धिमुक्त्वा तेषामनुपलब्धिबाधात्सिद्धिर्न स्यादित्याशङ्क्य अनुपलब्धिमात्रं न बाधकं; अपि तु योग्यानुपलब्धिः; प्रकृते सा नास्ति । कुतः? -  
सौक्ष्म्यात्तदनुपलब्धिः नाभावात् कार्यतस्तदुपलब्धेः ।   
इति महत्स्वपीन्द्रियाग्राह्यत्वमात्रेण सूक्ष्मपदं प्रयुक्तमित्यर्थः । ननु देवताविग्रहादिप्रमणनिर्णयार्थम् -  
जालसूर्यमरीचिस्थं सूक्ष्मं यत्परिदृश्यते ।  
तस्याष्टमो वा षष्ठो वा भागोऽणुः परिकीर्तितः ।  
इति । तथा स्वर्णस्तेयादिनिर्णयार्थं स्सृतावपि -  
जालसूर्यमरीच्यां यद्भाति सूक्ष्मं त्रुटेः परम् ।  
भागोऽष्टमस्तृतीयो वा परमाणुरितीरितः ॥  
इत्यादिना शिल्पशास्त्रधर्मशास्त्रेषूक्तेः कथं निराकरणम्? इति शङ्कते - नन्विति । अतत्परत्वादिति - परमाणुविषयतात्पर्याभावादित्यर्थः । तात्पर्याभावमेवोपपादयति - मानोन्मानादिति । तत्रेति । इदमुपलक्षणं - त्रसरेणुतस्सूक्ष्मभागपरिकल्पना च स्यादिति द्रष्टव्यम् । तदिदमाह - भवतु मा वा भूदिति - तावतैव माननिर्णयसम्भवादिति भावः । परमाणौ शास्त्रप्रमाणकथनं विवक्षितमित्याह - शास्त्रतश्चेति । यथाकथञ्चित्परमाणुसिद्धिरेवालमित्यत्राह - शास्त्रैकविषयत्व इति । परमाणोर्नित्यस्पर्शरूपरसगन्धवत्त्वं च तदङ्गीकृतं न सिध्यतीत्यर्थः । हेतुमाह - भूतानामिति । अणूनां भूतविकृतित्वादित्यर्थः । यद्वा भूतानां परमाणुविकृतित्वाद्विकृतिवत्परमाणुरप्यनित्यरूपादिमानित्यर्थ इत्याहुः । इतरे तु स्पर्शादीनां भूतविकारत्वात्प्रकृतिभूतपरमाणौ स्पर्शादयो न स्युरित्यर्थ इति वदन्ति । किञ्चाणूनां निरवयवत्वमपि न सिध्यतीत्याह - अस्पर्शेति । कतिचित् - केचन । अस्पर्शाण्वं - शसङ्घत्वात् अतः प्रकृतेः सकाशात् ।  
एकैकाण्वंशस्य पृथक्करणेऽपि तस्मिन्नंशेऽपि भागानन्त्यं प्रचक्षते तस्याप्यनन्तावयवत्वं वदन्तीत्यर्थः । तथाच क्वचिदपि पर्यवसानाभावान्निरवयवपरमाणुसिद्धिर्न स्यादिति भावः । साङ्ख्यास्तु प्रकृतिर्निरंशैव परिणामवशाद्विभक्ता सत्यनन्तांशा चेति वदन्ति । तदयुक्तं; सांशत्व-निरंशत्वविभागानां व्याहतत्वादित्याह - निरंशा प्रकृतिरिति । तैरेव साङ्ख्यैरत्यन्तभिन्नसत्वरजस्तमसां सङ्घातः प्रकृतिरित्युक्तं; तदपि दूषयति - अत्यन्तेति । यथांऽशं विश्वसृष्टौ चेति । सत्वांशस्सत्वरूपं कार्यं सृजति रजोंऽशो रजोरूपं तमोंऽशस्तमोरूपं चेत्यर्थः । न स्यादिति । क्वचिदपि कार्ये त्रिगुणता - सत्वादिरूपता न स्यादित्यर्थः । ननु त्रयाणामेकैकस्मिन्नेव कार्ये शुक्लकृष्णादितन्तूनामिव जनकत्वमस्त्विति चेत् मैवं; तैः प्रत्येकं तत्तदंशजनकत्वोक्तेः । किंच तथा - सत्यत्यन्तभेदाङ्गीकारो व्यर्थः । त्रयाणामेकात्मत्वस्य लाधवेनाभ्युपगन्तुं युक्तत्वात् ॥ १९ ॥  
इति त्रिगुणपरीक्षायां परमाणुकारणतावादभङ्गः ।
</details>

<details><summary>उत्तमूरु-वीरराघवः अलभ्यलाभः - १९</summary>

परिमाणतारातम्यं क्वचिद्विश्रान्तं तारतम्यत्वादित्यनुमानं विपक्षेबाघकरहितम्, तथा त्रसरेण्ववयवः कार्यद्रव्यारभ्यः अवयवत्वादित्यनुमानं परमाणौ विश्रमवारकमिति यदुक्तम्, तत्र तार्किकैः बाधकोपन्यासः इति, अवयवानन्त्ये मेरसर्षपयोः साम्यप्रसंग इति । तं तर्कः दूषयति स्यादित्यादिना । यत्नानन्त्यं तत्र साम्यमित्ययं व्याप्यव्यापकभावो नेत्याह मैवमिति । अधिकानन्त्यं यस्य तस्याधिकपरिमाणत्वम्, तदभावे तदभाव इत्याशयः । जात्योः द्रव्यत्वपृथिवीत्वाद्योः । परतदितरता - द्रव्यत्वे परजातिता, पृथिवीत्वे अपरजातिता । जातेः परत्वं नाम अधिकव्यक्तिवृत्तित्वम्, व्यापकत्वम् । तन्मते द्रव्यगुणकर्मवर्तिनी सत्ता सर्वपरजातिः । घटत्वपरत्वादिः सर्वापरजातिः । द्रव्यत्वपृथिवीत्वादिः परापरजातिः । अपरजातेर्विशेषः इति परजातेः सामान्यमिति च व्यवहारो वैशेषिके । पञ्चमपदार्थो विशेषस्त्वन्य एकैकवृत्तिः । श्रौतेति । सूक्ष्मात् स्थूलोत्पत्तिः इत्यस्य अणुभ्योऽवयवेभ्यो महाकार्योत्पत्तिरित्यर्थकत्वात् तार्किकमतमेव श्रुतीष्टमिति न । तत्रोपादानस्य सूक्ष्मत्वं भवदभिमताणुपरिमाणरूपं न भवति । तत्प्रथिम्नः, उपादाने महत्त्वस्य श्रुतत्वादित्यर्थः । एकस्मादव्यक्तात् युगपदनेकब्रह्माण्डोत्पत्तिः विकृताविकृतभागस्थितिः उत्तरोत्तरकार्यापेक्षया पूर्वपूर्वकार्यस्य समष्टौ परिमाणाधिक्यं कार्याविरणेन कारणस्थितिरित्यादिकं प्रमाणसिद्धम् । कथं तदव्यक्तस्याणुत्वमिति भावः । पूर्वोक्तेति । उपक्रमप्राबल्यादपि महत्त्वमेवेति भावः । सर्वव्यापीति । श्रुतिवाक्यमिदमचेतनोपादानविषयकमिति कृत्वैतावत् उक्तम्; वस्तुतोऽस्य परमात्मविषयकतायाः अदृश्यत्वादिगुणकाधिकरणे स्थापितत्वात् न परमाणुपरिमाणप्रसक्तिरिति भावः । ननु तत एव सुसूक्ष्मपदं शोभनानि सूक्ष्माणि परमाणूनि यस्य परमात्मनो विशेषणभूतानीत्यर्थकं परमाणुस्थापकं स्यादित्यत्राह सूक्ष्मशब्दश्चेति । प्रकृतिसाधकश्रुतिविरोधात् बहुव्रीहौ गौरवाच्च न तथेति भावः । षष्ठो वेति वाकारः तृतीयो वेत्येतद्दर्शकः । वचने तस्यापि दृष्टेः । 'शिल्पिशास्त्रे देवताविग्रहादिप्रमाणनिर्णयार्थम्, ''जालसूर्यमरीचिस्थं सूक्ष्मं यत् परिदृश्यते । तस्याष्टमो वा षष्ठो वा भागोऽणुः परिकीर्तितः” इति । धर्मशास्त्रं स्वर्णस्तेयादिनिर्णयार्थम्, ''जालसूर्यमरीच्यां यद् भाति सूक्ष्मं त्रुटेः परम् । भागोऽष्टमस्तृतीयो वा परमाणुरितीरितः” इति' इति आ. दा. । स्मृतिः त्रसरेण्वादिपरिमितसुवर्णदानेऽपि फलविशेषनिर्देशार्थेति अ. सा. चिन्तामणिः । त्रसरेणुमात्रस्य स्तेयेऽपि दानादौ च पापाधिक्यपुण्याधिक्यवर्णनाय तद्भागकल्पनेति भावः । परमाणावतत्परत्वादिति । तादृशपरमाणौ तात्पर्याभावादित्यर्थः । अन्यथा तृतीयषष्ठाष्टामेति मिथो विरोधादिति भावः । भवतु मा वेति । यदेतत् दृश्यते इत्यस्य सर्वजनदृश्यार्थकत्वे अतिसूक्ष्मसोपकरणनेत्रदृश्यवास्तवतदंशसद्भावपरं तत् वचनम् । तादृशनेत्रदृश्यमानत्वस्यैव दृश्यत इत्येतदर्थत्वे अविमज्यौपाधिकांशपरम् । तत्र यदा तद्रजः प्राच्यां स्थितम् आग्नेय्यादि - ऐशान्यन्तदिग्वर्त्यणुसप्तकमिलितम्, तदा तत्तदवच्छिन्न - तदनवच्छिनभागसंख्या अष्टत्वरूपेति अष्टम इत्युक्तम् । चतसृषु दिक्षु ऊर्ध्वञ्च मेलने तथैव भागषट्कमिति षष्ठ इति । त्र्यणुकव्यवहारमनुसृत्य एकस्याणुद्वयमेलनकल्पने तथैव भागत्रिकमेकस्मिन्निति च तृतीय इति । सर्वमिदम्, प्रत्यक्षे महत्त्वस्य हेतुत्वात् कथमणोः प्रत्यक्षमिति शंकायां, 'महत्त्वमेवास्ति; अणुशब्दावाच्यत्वं तु औपाधिकांश एवेति प्रतिबोधयितुमिति भावः । शास्त्रस्य तत्परत्वेऽप्याह शास्त्रतश्चेति । अनुमानभंगादिति । समानविषयत्वे सिद्धसाधनात् अन्यविषयकत्वे च तेन त्वदुक्तिबाधादित्यर्थः । सांख्यस्येति । स्वतन्त्रप्रधानबाधः, परतन्त्रप्रधानसिद्धिश्चेति । अस्तु तर्हि अण्वंशसंघरूपप्रकृतिरेवास्मदिष्टा, तर्कोपन्यासः शास्त्रानधिकारिप्रीणनायेति तार्किकोत्थितौ बाधमेव दर्शयति शास्त्रेति । कतिचित् - सांख्यानुसारिण एव केचित् । भागानन्त्यमिति । अनेकपरमाणुमेलनेऽन्येकपरमाण्वधिकः प्रथिमा न भवतीति प्रागुक्तरीत्येति भावः । आत्मनि तु अहमिति एकत्वानवयवत्वग्रहणात् नैवमित्याशयः । निरंशत्वपक्षे चानन्तांशत्वं प्रकृतौ न सुवचमित्याह निरंशेति । सत्त्वादेः द्रव्यत्वमंशत्वञ्च सांख्येष्टमयुक्तमित्याह अत्यन्तेति ॥ १९ ॥
</details>

<details><summary>सौम्य-वरद-रामानुज-गूढार्थ-प्रकाशः - १९</summary>

स्यादिति । पूर्वोक्तसावयवत्वापादनविषयशङ्क्या सङ्गतिरित्याह नन्विति । एतच्चोत्तरमिति । अवयवन्यूनाधिकभावेनैव परिमाणतारतम्यमित्युत्तरमित्यर्थः । अनन्तभागाभ्युपगन्तारः साङ्ख्याः । अत एव एतच्छ्लोव्याख्यावसाने वक्ष्यति – “अस्पर्शाण्वंशसङ्गत्वात्'' इत्यादि । तत्प्रसञ्जकानामिति । असाकमिति शेषः । त्रसरेण्वारम्भकाङ्गीकारे तस्याप्यारम्भकपरम्परा स्यादिति प्रसञ्जनात् 'अण्वंशानामनन्तत्व’ इति साङ्ख्यसिद्धान्तिनं च चोदयति - अण्वंशानामिति । अण्वंशानन्त्याङ्गीकारे तत्प्रदेशावधेरभावात् युवयोर्मते दूरदेशस्थचन्द्रादिविषयग्रहणार्थं गच्छतां चश्रुःश्रोत्रवृत्तीनां कदापि नदतिक्रमो न स्यादिति शङ्काभिप्रायः । चक्षुश्श्रोत्रवृत्तीनां गमनं ''प्राप्यग्राही''ति श्लोके वक्ष्यति । अण्वंशानन्त्येऽपि प्रदेशावधेः सम्भवात् अत्यन्तवेगातिशयेन शीघ्रं तदतिक्रमः सम्भवतीत्यभिप्रायेण परिहरति कि न स्यादिति । बहुपु स्थलेषु दृष्टत्वादस्यार्थस्यासम्भावितत्वशंका नास्तीति द्योतयितुमाह निदर्शनान्तराणीति । ''अणोरणीयान्, सर्वगतं सुसूक्ष्मं, सं बाहुभ्यां नमति'' इत्यादीनां परमाणुपरात्वाभ्युपगमवादेनाह शास्त्रतश्चेति । स्वमतमाह - शास्त्रैकविषयत्व इति । पृथिवीजलादिपांसुशीकरादिरूपाणां परमाणूनां कालादिवशेन अस्मदादीन्द्रियगोचराणामितिहासपुराणादिशास्त्रैकसिद्धत्वेऽपीत्यर्थः । नित्यस्पर्शादीति । आदिशब्देन नित्यरूपपरिमाणादिकमप्रत्यक्षत्वं च गृह्यते । विकृतित्वत इति । परमाणूनां भूतकार्यत्वादित्यर्थः । सांख्यमतमाह अस्पर्शेति ॥ १९ ॥
</details>







