+++
title = "006 द्रव्याद्रव्यप्रभेदान्मितमुभयविधं तद्विदस्तत्त्वमाहुर्द्रव्यम्"

+++
<details><summary>मूलम्</summary>

द्रव्याद्रव्यप्रभेदान्मितमुभयविधं तद्विदस्तत्त्वमाहुर्द्रव्यं द्वेधा विभक्तं जडमजडमिति प्राच्यमव्यक्तकालौ ।  
अन्त्यं प्रत्यक् पराक् च प्रथममुभयधा तत्र जीवेशभेदान्नित्या भूतिर्मतिश्चेत्यपरमिह जडामादिमां केचिदाहुः ॥ ६ ॥
</details>

<details><summary>वरदार्य-सर्वाङ्कषा - ६</summary>

'उद्देशो लक्षणं परीक्षा च' इत्युक्तक्रमेण प्रथममुद्देशमाहद्रव्येत्यादिना । नाम्ना पदार्थसंकीर्तनम् उद्देशः । तस्य विभागपूर्वकत्वाद्विभागमाह - द्रव्येत्यादि । **तद्विदः** = तत्त्वविदः, तत्त्वं द्रव्याद्रव्यभेदात् उभयविधं **मितं** = प्रमितम् आहुः । तत्र द्रव्यं जडम्, अजडम् इति द्वेधा विभक्तम् । तत्र **प्राच्यम्** = आद्यम् तत्त्वार (अबाधितं वस्तु) 

द्रव्यम् (अवस्थाश्रयः) 

जडम् ( परत एव भासमानत्वम्) 

प्रकृतिः 

कालः 

अजडम् ( स्वतो भासमानत्वम्) 

प्रत्यक् 

पराक् 

(स्वस्मै भासमानत्वम्) (परस्मा एव भासमानत्वम्) 

जीवः ईश्वरः नित्यविभूतिः धर्मभूतज्ञानम् 

अद्रव्यम् (द्रव्याश्रितम्) 

सत्त्वम्, रज, तमः, शब्दः, स्पर्शः, रूपम्, 

रसः, गन्धः, संयोगः, शक्तिः 



[[10]]

अन्त्यं प्रत्यक् पराक् च प्रथममुभयधा तत्र जीवेशभेदात् 

नित्या भूतिर्मतिश्चेत्यपरमिह जडामादिमां केचिदाहुः ॥6॥ 

जडद्रव्यम् **अव्यक्तकालौ=अव्यक्तम्** = प्रकृतिः, कालश्च इति द्वेधा विभक्तम् । **अन्त्यम्** =अजडं द्रव्येभ् प्रत्यक् पराक् इति द्वेधा विभक्तम् । **प्रथमम्** = प्रत्यक् द्रव्यंम् **जीवेशभेदात्** = जीवः ईश्वरः इति भेदात् उभयथा विभक्तम्। **अपरं** = पराक् द्रव्यंम् नित्या भूतिः **मतिश्चेति** = 'नित्यविभूतिः ' 'धर्मभूतज्ञानम्' इति द्वेधा विभक्तम् । इह पराग्विषये, केचित् एकदेशिनः **आदिमाम्** = 'नित्या भूतिर्मतिश्चेत्यत्र आदिमांम् नित्यविभूतिं जडामाहुः । वस्तुतस्तु सा अजडैव । एतत्तत्त्वं स्वावसरे ( नायक. 62) विस्तरेण भविष्यति ॥ 

ननु कोऽयं विभागः 'द्रव्यम्, अद्रव्यम्' इति । एवं सति 'घटः, घटभिन्नश्चेति पदार्थो द्विविधः ' इत्यपि विभक्तुं शक्यम् । अतोऽकिञ्चित्करोऽयं विभागः (सा. वि.) इति चेत्, सहस्रसंवत्सरेभ्यः पूर्वतनां स्थितिं न जानन्नधिक्षिपसि त्वम् । देवेन स्वयं वृतैरप्याचायैरभिर्न नूतनः कश्चित्सिद्धान्तः प्रवर्तितः, किन्तु भगवद्रामानुजसिद्धान्तस्यैव स्थूणानिखनवत्स्थापनं कृतम् । भगवद्रामानुजैरपि न नूतनस्सिद्धान्तः प्राकाशि। प्राचीनं वृत्तिकारमतमेव नाथमुन्यादिसंमतं पुनः स्थापितम् । हैतुकैः किल बौद्धैः, तदनुयायिभिः निर्विशेषवादिभिश्च 'व्यासो हासपदीकृतः परिहृतः प्राचेतसचेतसः क्षिप्तः केलिशुकः शुकस्स च मुधा बाधाय बोधायनः ' ( यति. 65 ) इत्युक्तरीत्या श्रुतिस्मृतीतिहासपुराणादयो ग्रन्थाः भगवद्भभक्तिवर्धकाः अर्थशून्याः कृताः । सविशेषवादस्थापनार्थमेवागतं शारीरकसूत्रप्रस्थानमपि निर्विशेषपरं व्याख्यातम् । परमात्मनः गुणविग्रहविभूतयो निरस्ताः । निर्गुणत्वात् स्तुतिर्नष्टा, निराकारत्वात् ध्यानार्चनादिकं गतम्, निर्विशेषत्वात् भगवतो दयावात्सल्यादिकमुत्सारितम् । अतः जगदेव मार्गालाभात् दिग्भ्रान्तं यदाभूत्, तदा निर्विशेषवादप्रतिकोटितया सविशेषवादः सुदृढं स्थापनीयोऽभूत् । एतदर्थमेव श्रीभाष्यमवतारितं भगवद्रामानुजमुनिभिः । श्रीभाष्यस्य परमोद्देशः सविशेषवादस्थापनमेव । अत एव तैः स्वनिर्याणसमये श्रीभाष्याध्ययनाध्यापनमेव स्वशिष्यैः प्रथमकर्तव्यतयाऽऽदिष्टमिति तदीयचरित्रे प्राचीनैः स्पष्टमुदलेखि । एवं भगवद्रामानुजैस्सविशेषवादस्थापनेऽपि तत्समनन्तरकाल एव निस्तुलानामपौरुषेयवाणीनां बौद्धागमानां चाविशेषमेव पश्यता ज्ञानविज्ञानभेदमजानता बौद्धवासनावासितचेतसा केवलहैतुकेन खण्डनकारेण भस्मीकृते सर्वस्मिन्, वेदमार्ग एवार्थशून्ये सञ्जाते, केवलं श्रीभाष्यपठनेन को वा लाभः स्यात्! अतः प्रथमं भगवतः दयावात्सल्यादिकल्याणगुणेषु, ध्यानार्चनप्रणामाद्याचारेषु, भगवद्दिव्यमङ्गलमूर्तिषु च यदि श्रद्धापूर्विका मतिरावश्यकी, तर्हि 'ब्रह्म न निर्विशेषम्, किन्तु सविशेषमेव ' इति ब्रह्मणः सविशेषत्ववादः प्रथममाश्रयणीयः । विशेषाश्च ब्रह्मणि गुणविग्रहविभूतयः । ब्रह्मणः सगुणत्वेन स्तुतीनामर्थवत्ता, दिव्यमङ्गलविग्रहवत्त्वेन ध्यानार्चनप्रणामादीनामवकाशलाभः, नानाविधभगवद्वैभवानां परिचयेन 'एतां विभूति योगं च मम यो वेत्ति तत्त्वतः । सोऽविकम्प्येन योगेन युज्यते नात्र संशयः ॥ (गी.10-7) इत्युक्तक्रमेण भक्तियोगस्य पोषणं च भवति । एतत्त्रयमन्तरा साधनादिकं कथं भवेन्मनुजानाम् । अतः ब्रह्मणस्सविशेषवादे श्रद्धा प्रथममास्थेया । तद्दृष्ट्या 'द्रव्यम्, द्रव्याश्रितं चेत्येवं तत्त्वं द्विविधम्' इति प्रदर्शनार्थमेवैवं विभागः कृतः । एवं विभागेन को लाभः ? इति प्रश्नस्योत्तरं स्वयमेवाद्रव्यसरस्यारम्भे 

7. 

[[11]]

[ द्रव्यादीनां लक्षणानि ] 

तत्र द्रव्यं दशावत् प्रकृतिरिह गुणैस्सत्त्वपूर्वैरुपेता 



कालोऽब्दाद्याकृतिस्स्यादणुरवगतिमान् जीव ईशोऽन्य आत्मा । वक्ष्यत्याचार्यः । एवं ‘द्रव्यम्, गुणश्च' इत्येव कुतो न विभक्तमिति चेत्, गुणपदं साङ्केतिकं जातं पण्डि - तानाम् । गुणगुणिनोरभेदवादोऽपि केषाञ्चित् । अतस्सर्वथा द्रव्यप्रतिकोटिभूततया सर्वसंग्रहार्थमेव विभागः प्रादर्शि । तत्राद्रव्यपदेन नञ्तत्पुरुषस्थलेऽभावबोधो न न्याय्यः, किन्तु भाव एव विलक्षणः कश्चित् तत्र विवक्षित इति सूचितम् । अतश्च द्रव्यं द्रव्याश्रितं (गुणः) चेति तत्त्वं द्विविधमित्यर्थः । तेन च बहुषु स्थलेषु बह्वीनां समस्यानां परिहारो भवतीति तत्तत्प्रकरणे व्यक्तीक्रियते । अतोऽयं विभागः सविशेषवादसूचकतयाऽऽदृत इति नाव्यावर्तक इत्यवधेयम् । अधिकमद्रव्यसरे ॥ 

अत्रेदमवधेयम् – प्रत्यक्पराक्पदयोरर्थे अस्ति कश्चिद्विशेषः एतत्सिद्धान्ते । परमते प्रत्यगात्मा “परमात्मैव । सिद्धान्ते तु जीवेश्वरभेदस्य, जीवानां परस्परं भेदस्य च सत्यत्वाङ्गीकारात् सर्वेऽप्यात्मानः स्वस्वदृष्ट्या प्रत्यगात्मान एव; परबुद्ध्या तु 'त्वम्' 'सः' इत्यपि व्यवहारात् आत्मा परागपि भवति । अत एवाहमर्थो जडाsमिश्रित इत्यपि न । अयमर्थोऽग्रे (जीव. 7) विस्तरेण विचार्यते । अत एव ‘पराक्त्वम्' न जडत्वपर्यायम् । 'जडत्वम्' तु अस्वयंप्रकाशत्वम् । तच्च स्वयंप्रकाशे आत्मनि अन्यदृष्ट्यापि कथं स्यात् ? अतः परत एव भासमानत्वं जडत्वम् । स्वतो भासमानत्वम् अजडत्वम् । स्वतः स्वस्मै भासमानत्वं प्रत्यक्त्वम् । परस्मै स्वतः भासमानत्वं पराक्त्वम्, न तु परतो भासमानत्वम् । अथवा जडपर्यायः पराक्शब्दः अन्य एव, अजडसाधारणः पराक्शब्दः अन्य एव । अधिकं जीवसरे (7) भविष्यति ॥ ६ ॥
</details>

<details><summary>वरदार्य-सर्वाङ्कषा-पाठान्तरम् - ०६</summary>

'उद्देशो लक्षणं परीक्षा च' इत्युक्तक्रमेण प्रथममुद्देशमाह - द्रव्येत्यादिना । नाम्ना पदार्थसंकीर्तनम् उद्देशः । तस्य विभागपूर्वकत्वाद्विभागमाह - द्रव्येत्यादि । तद्विदः = तत्त्वविदः, तत्त्वं द्रव्याद्रव्यप्रभेदात्‌ उभयविधं मितं = प्रमितम्‌ आहुः । तत्र द्रव्यं जडम्‌, अजडम्‌ इति द्वेधा विभक्तम्‌ । तत्र प्राच्यम्‌ = आद्यं जडद्रव्यम्‌ अव्यक्तकालौ = अव्यक्तम्‌ = प्रकृतिः, कालश्च इति द्वेधा विभक्तम्‌ । अन्त्यम्‌ = अजडं द्रव्यं प्रत्यक्‌ पराक्‌ इति द्वेधा विभक्तम्‌ । प्रथमम्‌ = प्रत्यक्‌ द्रव्यं जीवेशभेदात्‌ = जीवः ईश्वरः इति भेदात्‌ उभयथा विभक्तम्‌ । अपरं = पराक्‌ द्रव्यं नित्या भूतिः मतिश्चेति = 'नित्यविभूतिः' 'धर्मभूतज्ञानम्' इति द्वेधा विभक्तम्‌ । इह पराग्विषये, केचित्‌ एकदेशिनः आदिमाम्‌ = 'नित्या भूतिर्मतिश्चे'त्यत्र आदिमां नित्यविभूतिं जडामाहुः । वस्तुतस्तु सा अजडैव । एतत्तत्त्वं स्वावसरे (नायक. ६२) विस्तरेण भविष्यति ॥   
ननु कोऽयं विभागः 'द्रव्यम्‌, अद्रव्यम्‌' इति । एवं सति 'घटः, घटभिन्नश्चेति पदार्थो द्विविधः' इत्यपि विभक्तुं शक्यम्‌ । अतोऽकिञ्चित्करोऽयं विभागः (सा.वि.) इति चेत्‌, सहस्रसंवत्सरेभ्यः पूर्वतनां स्थितिं न जानन्नधिक्षिपसि त्वम्‌ । देवेन स्वयं वृतैरप्याचारर्यैरेभिर्न नूतनः कश्चित्सिद्धान्तः प्रवर्तितः, किन्तु भगवद्रामानुजसिद्धान्तस्यैव स्थूणानिखनवत्स्थापनं कृतम्‌ । भगवद्रामानुजैरपि न नूतनस्सिद्धान्तः प्राकाशि । प्राचीनं वृत्तिकारमतमेव नाथमुन्यादिसंमतं पुनः स्थापितम्‌ । हैतुकैः किल बौद्धैः, तदनुयायिभिः निर्विशेषवादिभिश्च 'व्यासो हासपदीकृतः परिहृतः प्राचेतसश्चेतसः क्षिप्तः केलिशुकः शुकस्स च मुधा बाधाय बोधायनः' (यति.६५) इत्युक्तरीत्या श्रुतिस्मृतीतिहासपुराणादयो ग्रन्थाः भगवद्भक्तिवर्धकाः अर्थशून्याः कृताः । सविशेषवादस्थापनार्थमेवागतं शारीरकसूत्रप्रस्थानमपि निर्विशेषपरं व्याख्यातम्‌ । परमात्मनः गुणविग्रहविभूतयो निरस्ताः । निर्गुणत्वात्‌ स्तुतिर्नष्टा, निराकारत्वात्‌ ध्यानार्चनादिकं गतम्‌, निर्विशेषत्वात्‌ भगवतो दयावात्सल्यादिकमुत्सारितम्‌ । अतः जगदेव मार्गालाभात्‌ दिग्भ्रान्तं यदाभूत्‌, तदा निर्विशेषवादप्रतिकोटितया सविशेषवादः सुदृढं स्थापनीयोऽभूत्‌ । एतदर्थमेव श्रीभाष्यमवतारितं भगवद्रामानुजमुनिभिः । श्रीभाष्यस्य परमोद्देशः सविशेषवादस्थापनमेव । अत एव तैः स्वनिर्याणसमये श्रीभाष्याध्ययनाध्यापनमेव स्वशिष्यैः प्रथमकर्तव्यतयाऽऽदिष्टमिति तदीयचरित्रे प्राचीनैः स्पष्टमुदलेखि । एवं भगवद्रामानुजैस्सविशेषवादस्थापनेऽपि तत्समनन्तरकाल एव निस्तुलानामपौरुषेयवाणीनां बौद्धागमानां चाविशेषमेव पश्यता ज्ञानविज्ञानभेदमजानता बौद्धवासनावासितचेतसा केवलहैतुकेन खण्डनकारेण भस्मीकृते सर्वस्मिन्‌, वेदमार्ग एवार्थशून्ये सञ्जाते, केवलं श्रीभाष्यपठनेन को वा लाभः स्यात्‌! अतः प्रथमं भगवतः दयावात्सल्यादिकल्याणगुणेषु, ध्यानार्चनप्रणामाद्याचारेषु, भगवद्दिव्यमङ्गलमूर्तिषु च यदि श्रद्धापूर्विका मतिरावश्यकी, तर्हि 'ब्रह्म न निर्विशेषम्‌, किन्तु सविशेषमेव' इति ब्रह्मणः सविशेषत्ववादः प्रथममाश्रयणीयः । विशेषाश्च ब्रह्मणि गुणविग्रहविभूतयः । ब्रह्मणः सगुणत्वेन स्तुतीनामर्थवत्ता, दिव्यमङ्गलविग्रहवत्त्वेन ध्यानार्चनप्रणामादीनामवकाशलाभः, नानाविधभगवद्वैभवानां परिचयेन 'एतां विभूतिं योगं च मम यो वेत्ति तत्त्वतः । सोऽविकम्प्येन योगेन युज्यते नात्र संशयः ॥' (गी.१०-७) इत्युक्तक्रमेण भक्तियोगस्य पोषणं च भवति । एतत्त्रयमन्तरा साधनादिकं कथं भवेन्मनुजानाम्‌ । अतः ब्रह्मणस्सविशेषवादे श्रद्धा प्रथममास्थेया । तद्दृष्ट्या 'द्रव्यम्‌, द्रव्याश्रितं चेत्येवं तत्त्वं द्विविधम्‌' इति प्रदर्शनार्थमेवैवं विभागः कृतः । एवं विभागेन को लाभः? इति प्रश्नस्योत्तरं स्वयमेवाद्रव्यसरस्यारम्भे वक्ष्यत्याचार्यः । एवं 'द्रव्यम्‌, गुणश्च' इत्येव कुतो न विभक्तमिति चेत्‌, गुणपदं साङ्केतिकं जातं पण्डितानाम्‌ । गुणगुणिनोरभेदवादोऽपि केषाञ्चित्‌ । अतस्सर्वथा द्रव्यप्रतिकोटिभूततया सर्वसंग्रहार्थमेव विभागः प्रादर्शि । तत्राद्रव्यपदेन नञ्तत्पुरुषस्थलेऽभावबोधो न न्याय्यः, किन्तु भाव एव विलक्षणः कश्चित्‌ तत्र विवक्षित इति सूचितम्‌ । अतश्च द्रव्यं द्रव्याश्रितं (गुणः) चेति तत्त्वं द्विविधमित्यर्थः । तेन च बहुषु स्थलेषु बह्वीनां समस्यानां परिहारो भवतीति तत्तत्प्रकरणे व्यक्तीक्रियते । अतोऽयं विभागः सविशेषवादसूचकतयाऽऽदृत इति नाव्यावर्तक इत्यवधेयम्‌ । अधिकमद्रव्यसरे ॥   
अत्रेदमवधेयम्‌ - प्रत्यक्पराक्पदयोरर्थे अस्ति कश्चिद्विशेषः एतत्सिद्धान्ते । परमते प्रत्यगात्मा परमात्मैव । सिद्धान्ते तु जीवेश्वरभेदस्य, जीवानां परस्परं भेदस्य च सत्यत्वाङ्गीकारात्‌ सर्वेऽप्यात्मानः स्वस्वदृष्ट्या प्रत्यगात्मान एव; परबुद्ध्या तु 'त्वम्‌' 'सः' इत्यपि व्यवहारात्‌ आत्मा परागपि भवति । अत एवाहमर्थो जडाजडमिश्रित इत्यपि न । अयमर्थोऽग्रे (जीव.७) विस्तरेण विचार्यते । अत एव 'पराक्त्वम्‌' न जडत्वपर्यायम्‌ । 'जडत्वम्‌' तु अस्वयंप्रकाशत्वम्‌ । तच्च स्वयंप्रकाशे आत्मनि अन्यदृष्ट्यापि कथं स्यात्‌? अतः परत एव भासमानत्वं जडत्वम्‌ । स्वतो भासमानत्वम् अजडत्वम्‌ । स्वतः स्वस्मै भासमानत्वं प्रत्यक्त्वम्‌ । परस्मै स्वतः भासमानत्वं पराक्त्वम्‌, न तु परतो भासमानत्वम्‌ । अथवा जडपर्यायः पराक्शब्दः अन्य एव, अजडसाधारणः पराक्शब्दः अन्य एव । अधिकं जीवसरे (७) भविष्यति   
(अत्र चित्रं योजनीयम्)  
॥ ६ ॥
</details>

<details><summary>वरदार्य-सुबोधिनी (कन्नड)</summary>

तत्त्वत्रयज्ञानक्कॆ तळहदियागिरुव तत्वविभागवन्नु प्रदर्शिसु- तारॆ तत्त्व द्रव्याद्रव्य प्रभेदात् उभयविधं मितं तद्विदः आहुः-तत्त्ववु द्रव्य मत्तु अद्रव्यवॆम्ब भेददिन्द ऎरडु विधवॆन्दु निश्चितवागिदॆ ऎन्दु तत्त्ववन्नरितवरु हेळुत्तारॆ. द्रव्यं जड,अजडं इति द्वेधा विभक्तं इदरल्लि द्रव्यवु जड मत्तु अजडवॆन्दु ऎरडु विधवागि वर्गिकरिसल्पट्टिदॆ. प्राच्यं अव्यक्तकालौ मॊदलनॆयदाद जड वर्गवु प्रकृति, काल ऎन्दु ऎरडुविध वागुत्तदॆ. अन्नं प्रत्यक् सराज् च ऎरडनॆय अजडवर्गवु प्रत्यक् मत्तु पराक् ऎन्दु ऎरडु विध. तत्र प्रथमं जीवेशभेदात् उभयथा-अदरल्लि मॊदलनॆयदाद प्रत्यग्‌वर्ग जीव मत्तु ईश्वर ऎम्ब भेददिन्द ऎरडु विध. अपरमपि नित्या भूति- मतिश्चिति उभयथा मत्तॊन्दाद पराग्‌वर्गवू नित्यविभूति धर्मभूतज्ञानवॆन्दु ऎरडु विध. केचित् आदिमां जडां आहुः ई सिद्धान्तक्कॆ सेरिद एकदेशिगळाद कॆलवरु मॊदलनॆयदाद नित्यविभूतियन्नु जडवॆन्दु हेळुत्तारॆ. 

तम्म (अबाधित वस्तु) 

द्रव्य 

(अवस्था (परिणामा)श्रय) 

अद्रव्य (द्रव्याश्रित) 

जड 

अजड 

सरजस्, तमस् 

शब्द, स्पर्श, रूप,रस 

(परत एव भासमान) 

प्रकृति 

काल 

(स्वतो भासमान) गन्ध संयोग,शक्ति. 

पराक् (परस्मा एव भासमान) 

प्रत्यक् (स्व भासमान) 

जीव 

क नित्यविभूति धर्मभूतज्ञान 

ईश्वर 

द्रव्यादिगळ लक्षणवन्नु मुन्दिन श्लोकदल्लि हेळलागिदॆ.

अबाधितवाद वस्तुवे तत्त्व, हग्गदल्लि हावुभ्रमॆ बन्दाग अनन्तर- कालदल्लि इदु हावल्ल, हग्ग' ऎम्ब बाधज्ञान बरुवुदरिन्द रज्जु सर्प अतत्त्व, हीगॆ बाधज्ञान यावुदक्कॆ बरुवुदिल्लवो अदु तत्त्व. आदरू इदु सत्यद पर्यायवल्ल; अदक्किन्तलू व्यापकवाद अर्थवन्नुळ्ळद्दु. 

परत एव भासमान जड, घटादिवस्तुगळ इरुविकॆगॆ नम्म ज्ञानवे प्रमाण. आदरॆ 'नानु' ऎम्ब आत्मनु तन्न इरुविकॆगॆ बेरॆ प्रमाणवन्नु अपेक्षिसुवुदिल्ल. आदुदरिन्द घटादिगळु जड, आत्मादिगळु अजड अथवा स्वप्रकाश, परतः भासमान, पर भासमान ऎम्ब ऎरडक्कू; स्वतः भासमान, स्व भासमान ऎम्ब ऎरडक्कू महदन्तरविदॆ॥६॥ 

</details>

<details><summary>सर्वार्थसिद्धिः</summary>

अथ निरूप्यमर्थजातं साधर्म्यवैधर्म्यभेदैस्संगृह्य विभज्य च निर्दिशति - द्रव्येति । अत्र तत्त्वमिति पदार्थमात्रोक्तिः । मितं - प्रमितम् । तथात्वं च सर्वसाधारणम् । तदपि हि सामान्यतः प्रमितम् । अन्ततस्स्वपरनिर्वाहान्नानवस्था । इदं च साधर्म्योक्तिमात्रं व्यवच्छेद्याभावेन लक्षणत्वासिद्धेरित्येके । निर्दिष्टव्यापित्वे सति तदन्यवृत्ति(रहितत्वा)विरहाल्लक्षणमपि स्यादित्यन्ये । बाह्यकुदृष्टिव्यावृत्तास्तद्विदः । अत्र तत्तदन्यरूपेण विभागेषु न नीलपीतादिवत्कोट्यन्तरावकाशः । द्रव्यत्वात्यन्ताभाववत्त्वरूपेण तदन्यत्वस्य विवक्षितत्वाद्द्रव्यलक्षणं वक्ष्यति । जडमिह स्वगोचरज्ञानत एव प्रकाशमानम् । अव्यक्तशब्देन व्यक्तमपि लक्ष्यते तदनन्यद्रव्यत्वज्ञापनार्थम् । प्रत्यक् - स्वस्मै भासमानम् । पराक् - परस्मा एव भासमानम् । भूतिर्विभूतिः, स्वातिशयाधानार्थं नियन्तव्यद्रव्यम् । नित्या भूतिरिति नित्यप्राचुर्यतश्शुद्धसत्त्वमुपलक्ष्यते । इहादिमां - नित्यभूतिम् । केचिज्जडामाहुरिति सयूथ्यमतभेदोक्तिः ॥ ६ ॥ इति द्रव्यविभागः ॥
</details>

<details><summary>नरसिंह-देवः आनन्ददायिनी - ०६</summary>

ननु निरूपणे प्रवृत्तस्य तत्वविभागकरणमसङ्गतमित्यत्राह - अथ निरूप्यमिति । निरूपणसौकर्याय विभागः कृत इति भावः ।  
तदपीति - प्रमितत्वमित्यर्थः । ननु प्रमितत्वेऽपि प्रमितत्वे अनवस्थेत्यत्राह - अन्तत इति । ननु प्रमितत्वस्य लक्षणत्वं नोपपद्यते इतराप्रसिद्धावितरभेदासाधकत्वादित्यत्राह - इदं चेति । न्यावर्तकत्वाभावेऽपि व्यवहारप्रयोजकत्वाभिप्रायेणाह - निर्दिष्टेति - निर्दिष्टं - लक्ष्ययम् । लक्ष्यनिष्ठात्यन्ताभावाप्रतियोगित्वं तद्व्यापित्वम् । तदन्यवृत्तित्वनिषेधश्च निर्दिष्टत्वरूपलक्ष्य-तावच्छेदकव्याप्यत्वम् । तेन तदन्यस्याप्रसिद्ध्या तत्प्रयुक्तदोषानवकाशः । केचित्तु - निर्दिष्टं -स्वलक्ष्यम् । स्वलक्ष्यव्यापकत्वे सति तदन्यनिष्ठत्वं तत्तदतिव्यापकेषु प्रसिद्धं प्रकृते निषिध्यते; यथा स्वोपादानगोचरजन्यकृतिजन्यान्यत्वमित्यत्रेत्याहुः ॥  
ननु द्रव्यान्यत्वं द्रव्यस्याप्यस्ति घटस्य पटादन्यत्वात् । तथा च तदन्यरूपेण विभागे नीलपीतादिवत् कोट्यन्तरमस्त्येवेत्यत आह - द्रव्यत्वात्यन्ताभाववत्त्वरूपेणेति । स्वगोचरं स्वभिन्नमेव; भेदनिबन्धनत्वाद्विषयविषयिभावस्येति भावः ॥ ६ ॥  
इति द्रव्याद्रव्यविभागः ॥
</details>

<details><summary>उत्तमूरु-वीरराघवः अलभ्यलाभः - ०६</summary>

तत्त्वमुक्ताकलापनाम्नैव नानातत्त्वसद्भावः तत्त्वपदेन सामान्यलक्षणञ्च सूच्यते । तदेव नानात्वं सामान्यनिर्देशपूर्वकं विशदयति द्रव्येति । तद्विदः तत्त्वविदः यद्वा द्रव्याद्रव्यविदः तत्त्वं मितमाहुः द्रव्याद्रव्यभेदात् द्विविधञ्चाहुः । आहुरित्यस्य उपरि प्रतिवाक्यमन्वयः । द्रव्यं जडमजडमिति द्वेधा विभक्तमाहुः । प्राच्यं जडमव्यक्तकालावाहुः । अन्त्यमजडं प्रत्यङ् पराक् चाहुः । तत्र प्रथमं प्रत्यक् जीवेशभेदादुभयथा आहुः । तत्रापरं परागपि नित्यविभूतिर्मतिश्चेत्युभयथा आहुः । तत्राऽऽदिमां नित्यभूतिं एकदेशिनो जडामाहुः । तदा जडत्रैविध्यं पराच एकविधत्वञ्च भाज्यम् । तच्च प्रमाणस्वारस्यदर्शिनामस्माकं नेष्टमित्यर्थः । मितमित्यस्य सामान्यतः निश्चितमित्यर्थे अतत्त्वसाधारण्यात् तत्त्वपदार्थता न स्यादिति प्रमितमित्यर्थवर्णनम् । प्रमितत्वं सामान्यधर्मः । ननु प्रमितत्वमप्येकं तत्त्वम् । तत्र कथं प्रमितत्वम् । स्वस्मिन् स्ववृत्त्ययोगात् । अवृत्तौ, कथं स सामान्यधर्मः । प्रमिततात्वेन रूपेण सामान्यतेति चेत्, एवं सति प्रमितत्वे प्रमितत्वं तत्रान्यत् प्रमितत्वं तत्रान्यत् तदित्येवमनवस्थेत्यत्राह स्वपरेति । प्रमितत्वं नाम विषये प्रमासंयोगः । तस्य प्रमायां विषये च स्वरूपमेव संबन्धः । तत्र नामवस्था । सैव प्रमा विषयव्यवहारं स्वव्यवहारं विषये स्वसंयोगव्यवहारञ्चापादयति ॥ तस्मिन् प्रमितत्वे स्यकीयपरकीयज्ञानान्तरवेद्यत्वमपि संभवतीत्यनवस्थेति चेत् - तस्यापि ज्ञानान्तरीयस्वरूपात्मकसंबन्धरूपतया नाधिकपदार्थकल्पनेति भावः । साधर्म्येति । अस्य वैधर्म्यरूपत्वं न भवति । लोके अप्रमितवस्त्वभावात् । व्यावर्तकत्वं हि लक्षणधर्मः; तदत्र नास्तीति भावः । पक्षान्तरमाह निर्दिष्टेति । निर्दिष्टपदं लक्ष्यर्थकम् । सर्वलक्ष्यवृत्तित्वे स्वति लक्ष्येतरवृत्तिरहितत्वं लक्षणलक्षणम् । वृत्तिः आधेयता; तद्रहितत्वम् । न च प्रकृते लक्ष्येतपप्रसिद्ध्या लक्षणमिदमनन्वितमिति वाच्यम् - इतरवृत्ति(भेदवद्वृत्ति)त्यसंबन्धेन लक्ष्याभावस्यैवोत्तरदलार्थत्वात् मितत्वरूपधर्मे तेन संबन्धेन घटादिवैशिष्ट्ये सत्यपि सामान्यतः लक्ष्यभूततत्त्ववैशिष्ट्यस्य दुर्वचतया तेन व्यधिकरणसंबन्धेन तत्त्वाभावसत्त्वात् । यद्वा स्वाश्रयभिन्नवृत्तिप्रकृतलक्षणको यो यो धर्मः तद्भिन्नप्रयतलक्ष्यतावच्छेदमधर्मकत्वं द्वितीयदलार्थः । घटत्पादिकं स्वपदग्राह्यम् । तत्त्वपदव्यवहार्यत्वं तु न तथा । अथवा लक्षणे व्याप्यत्वकथनात् लक्ष्यतायच्छेदके व्यापकत्वसिद्ध्या स्वव्यापकलक्ष्यतावच्छेदकव्यापकत्वं लक्षणलक्षणम् । तदिहाक्षतमिति ।   
ननु षट्पदार्थी सप्तपदार्थी षोडशपदार्थीत्येवं तत्र तत्र विभागे सति कथं द्वये सर्गन्तर्भाव इत्यत्राह अत्रेति । तत् तद्भिन्नञ्चेति विभागे तृतीयकोटिर्न भवति । यथा भावोऽभावश्चेति सर्वप्रभेयविभागे । तदुक्तम्, 'परस्परविरोधे हि न प्रकारान्तरस्थितिः' इति । परं तु अस्मत्पक्षे अभावस्य भावेऽन्तर्भावात् तथा विभागो नेष्टः । न च नीलपीतादिवत् परस्परविरोधः; किन्तु तत्प्रतियोगिकाभावरूपत्वेन । ननु अद्रव्यत्वं द्रव्यभेदः । द्रव्यत्वञ्च जातिर्नेष्यते । तथाच अद्रव्यत्वं पृथिवीभिन्नत्वजलभिन्नत्वादिरूपमेव । तत्रैकस्याद्रव्यत्वस्य विवक्षायां द्रव्यमेवान्यत् अद्रव्यं तृतीयं भवतीति नीलपीतादितौल्यात् कथं द्वेधमेवेत्यत्राह द्रव्यत्वात्यन्तेति । तत्र द्रव्यं दशावदिति सामान्यलक्षणस्य वक्ष्यमाणत्वात् जात्यस्वीकारेऽपि तत्सामान्याभाव एवाद्रव्यत्वमिति न दोष इति भावः । लक्ष्यत इति । अव्यक्तपदं विशेषणोपलक्षणसाधारण्येन अव्यक्तत्वावस्थाश्रय इत्यर्थकम् । अतो व्यक्तव्यवच्छेदो नेति भावः । पृथक् व्यक्तवचनं हि अन्यद्रव्यत्व एव भवति । परस्मा एवेति । एकप्रत्यग्द्रव्यस्य अन्यप्रत्यग्द्रव्यं प्रति (आत्मान्तरं प्रति)धर्मभूतज्ञानेन भासमानत्वात् पराक्त्वापत्तौ विमागव्याघातः स्यात् । अत एवकारः । तथा च स्वस्मै अप्रकाशमानत्वं प्रकाशफलित्वानाश्रयत्वं पराक्त्वम् ॥ ६ ॥
</details>

<details><summary>वाधूल-श्रीनिवासः गूढार्थ-विवृतिः - ०६</summary>

स्वमते जातेरेवाभावात् द्रव्यत्वात्यन्ताभावेति कथमुच्यत इत्याशङ्क्य द्रव्यत्वं वक्ष्यमाणलक्षणरूपमित्यभिप्रेत्याह द्रव्यलक्षणमिति ॥ ६ ॥
</details>

<details><summary>सौम्य-वरद-रामानुज-गूढार्थ-प्रकाशः - ०६</summary>

सामान्यलक्षणं विशदयति - मितं प्रमितमित्यादिना । तदपीति । प्रमितत्वमपीत्यर्थः । अद्रव्यशब्देन द्रव्यान्यत्वस्य विवक्षितत्वे रूपसामान्ये नीलत्वपीतत्वाद्यवान्तरभेदवत् अद्रव्यरसामान्ये घटपटादिप्रत्येकान्यत्वरूपावान्तरभेदविवक्षायां तस्यानन्तत्वेन ज्ञातुमशक्यत्यात् अद्रव्योक्तिः अयुक्ता स्यादिति शङ्कां परिहरन् अद्रव्यशब्दविवक्षितमाह - अत्रेत्यादिना । कोट्यन्तरशब्देनावान्तरभेदो विवक्ष्यते । अथवा, ननु न्यूनाधिकसंख्याव्यवच्छेदार्थं विभागकरणम्, अत्र तन्न सम्भयति - द्रव्यगुणकर्मभेदाद्वा, षोडशपदार्थादिभेदाद्वा विभागसम्भवादित्यत्राह - अत्रेति । अयं भावः - असाधारणरूपेण तदन्यरूपेण च विभागकरणे रूपे नीलपीतादिवत् भेदान्तरं न संभवति । गौरवात् विधान्तरेण विभागो न विवक्षित इति । ननु द्रव्यत्वं द्रव्यासाधारणधर्मः, तदनिर्वचने अद्रव्यत्वं कथमित्यत आह द्रव्येति । स्वेनाप्रकाशमानत्वमेव जडलक्षणं विवक्षितम् । प्रयोगप्रसिद्ध्यानुगुण्येनोक्तम्; स्वगोचरज्ञानवत एव प्रकाशमानमिति । स्वस्मा इति । स्वस्मै अनवभासमानत्वमेव पराग्लक्षणम् । पराक्छब्दप्रयोगानुगुण्येन परस्मा एव भासमानमित्युक्तम् । परस्मै भासमानत्वं पराक्त्वमित्युक्ते प्रत्यग्वस्तुनोऽपि पराक्त्वप्रसङ्ग इति तन्निवृत्त्यर्थं परस्मा एवेत्युक्तम् ॥ ६ ॥
</details>

<details><summary>अभिनव-रङ्गनाथः भाव-प्रकाशः - ०६</summary>

\*१ प्रमितमिति - द्रव्याद्रव्ययोरेकजातीयप्रमाविषयत्वोक्त्या निर्विकल्पकमेकमेव प्रमा न तु विकल्पः । निर्विकल्पके धर्मी भासते सविकल्पके च धर्माः । अतो धर्मिमात्रमेव परमार्थसदिति वैभाषिककुसृतेर्नावकाश इति सूचितम् । विवेचयिष्यते चेदमुपरिष्टात् । एतन्न्यायेन च न ब्रह्मगुणापलाप इति स्पष्टं निर्विकल्पकवादे ॥  
\*२ तदन्यवृत्तिरहितत्वादिति - सिद्धान्ते भावान्तराभावपक्षाङ्गीकारेण तदन्यस्याप्रसिद्धावपि न क्षतिः । विवेचयिष्यते चैतदग्रे ॥  
द्रव्यं द्वेधेति - अथवा द्रव्यं द्विविधं आत्मानात्मभेदात् । त्रेधा वा भोक्तृभोग्यनियन्तृश्रुत्यनुसारात् । षोढा वा - त्रिगुणकालजीवेश्वरशुद्धसत्वमतिभेदात् । एकं वा इतरविशिष्टं प्राधान्यतः परं ब्रह्म; मुमुक्षुभिः प्रकर्षेण मेयत्वश्रुतेः इति न्यायपरिशुद्धिः । अशेषचिदचित्प्रकारं ब्रह्मैकमेव तत्वं । तदन्तर्गतं च सर्वं द्रव्याद्रव्यात्मना विभक्तं इति न्यायासिद्धाञ्जनम् ।  
\*२ द्रव्यत्वात्यन्ताभाववत्त्वरूपेणेति - एतेन प्रतियोगिमत्ताविरोधित्वं सूचितम् । 'वस्त्वन्तरगतासाधारणविरोधिधर्म एव समानाधिकरणव्यधि-करणनिषेधभेदेनान्योन्याभावोऽत्यन्ताभावश्च' इति तात्पर्यचन्द्रिकासूक्तिरत्रानुसन्धेया ॥ ६ ॥
</details>









