+++
title = "005 आवापोद्वापतस्स्युः कतिकति"

+++
<details><summary>मूलम्</summary>

आवापोद्वापतस्स्युः कतिकति कविधीचित्रवत्तत्तदर्थेष्वानन्त्यादस्तिनास्त्योरनवधिकुहनायुक्तिकान्ताः कृतान्ताः ।  
तत्त्वालोकस्तु लोप्तुं प्रभवति सहसा निस्समस्तान्समस्तान् पुंस्त्वे तत्त्वेन दृष्टे पुनरपि न खलु प्राणिता स्थाणुतादिः ॥ ५ ॥
</details>

<details><summary>वरदार्य-सर्वाङ्कषा - ५</summary>

[[8]]

ननु 'निर्धूतसर्वप्रतिमतविमतिम्' इति कथं सम्भवेत् ? आगामिप्रतिपक्षाणां कुयुक्तयः कथमिदानीं निरस्येरन् ? इति शङ्कायामाह - आवापेत्यादि । **आवापः** = विक्षेपः । **उद्वापः** = प्रक्षेपः । कस्यचिदंशस्य संयोजनम्, कस्यचिच्च वियोजनम् । एवं विलक्षणाः कृतान्ताः कति कति स्युः कामम् ? तावता का वास्ति नूतनता? ‘कुतो वा नूतनं वस्तु वयमुत्प्रेक्षितुं क्षमाः' इति न्यायेन बुद्धेः विकल्पादेव कल्पनाभेदाः विविधाः भवन्तीत्यत्र निदर्शनम् - कविधीचित्रवदिति । 'वस्तुनि विकल्पायोगात् ' इति न्याये जाग्रति कल्पनाभेदा वा 

कथं भवन्तीत्यत्रोक्तम् – आनन्त्यादस्तिनास्त्योरिति । धर्मिविषय एव अस्तिनास्त्योर्विकल्पः । यथा तमः अतिरिक्तद्रव्यमस्ति, नास्तीत्यादिः । धर्मविषये आत्मनि नित्यत्वक्षणिकत्वादिः । गुणविषये आत्मनि सगुणत्वनिर्गुणत्वादिः । एवं सन्ति विकल्पा अनन्ताः । परस्परविरुद्धमिदं वा कथं सम्भवतीत्यत्र - कुहनायुक्तीत्यादि । **कुहनायुक्तयः** = **कूटयुक्तयः** = युक्त्याभासाः । सृष्टेरेवायं सहजः स्वभावः । समीचीनाः, आभासाश्चेति । सुवर्णवत्, तदाभासाः काकसुवर्णादयोऽपि दृश्यन्ते किल जगति । कथमन्यथा जगच्चक्रं परिभ्रमेत? ताभिः कूटयुक्तिभिः **कान्ताः** = आपातरमणीयाः **कृतान्ताः** = सिद्धान्ताः कति कति स्युः । 

सिद्धान्ताभासाश्च उपलक्षणीयाः । कथं तर्हि ते निरसनीया इत्यत्राह - तत्त्वालोक इत्यादि । अत्राप्याभासरूपः आलोकः स्याच्चेत् का गतिरित्यत्राह - निस्सम इति । यस्मिन् क्षेत्रे आभासस्य न प्रसक्तिः, तावद्दूरं गत्वा आत्मसाक्षिकतया यो निर्णयः भवेत्, तावद्दूरं गन्तव्यमिति भावः ॥ 

आत्मन्यपि सर्वसाक्षिणि यद्याभासः स्यात्, तदा कथं वर्तितव्यमिति चेत्, सत्यम्, आत्मशब्दार्थो हि अत्यन्तव्यापकः । अत एव किल 'गौणमिथ्यात्मनोऽसत्त्वे पुत्रदेहादिबाधनात्' इत्युदाहरन्ति । तत्र गौणात्मा पुत्रादिः, 'आत्मा वै पुत्रनामासि' इति श्रुतेः । मिथ्यात्मा देहादिः, 'अहम्'प्रतीतिविषयत्वात् । अज्ञानिनां दृष्ट्यायं मिथ्या, ज्ञानिनां त्वौपचारिकः । अयमंशस्तत्प्रकरणेऽग्रे (जीव. 4) व्यक्तीभविष्यति । प्रत्यगर्थो हि आत्मा । स्थूलात् शरीरादारभ्य परमात्मपर्यन्तं तद्व्याप्तिमाचक्षते । किं बहुना ! देहात्मवादवत् अस्त्येव गेहात्मवादोऽपि । गेहे नष्टे म्रियन्ते किल कतिचन । 'अर्था बहिश्चराः प्राणाः ' ( रा . ) इति हि महर्षिवर्यः । अत एव किलासुराणां प्राणाः न शरीरे तिष्ठन्ति, किन्तु सागरमध्यगते द्वीपे कुत्रचित् इत्याद्याख्यायिकाः श्रूयन्ते । एतत्सर्वमतीत्य यस्य प्राणाः **आत्मगताः** = परमात्मगताः स एव धन्य इति 'मगतप्राणाः ' ( गी. 10-9) 'मत्परमः' ( गी-1-55) 'तद्गतप्राण' (गी. सं. 30 ) इत्यादिरुच्यते किल । श्रीभाष्यमपि 'प्रत्यगर्थस्य परमात्मनि पर्यवसानादहंशब्दोऽपि परमात्मपर्यवसायी' ( 1-3-8 ) इति । अतः गौणो वा, मिथ्या वा, औपचारिको वा आत्मवादो न तावान् सुगमः, यथा लौकिकाः परीक्षकाश्च मन्यन्ते । 'श्रुतिश्च भिन्ना स्मृतयोऽपि भिन्नाः महामतीनां मतयश्च भिन्नाः' इत्युक्तिस्तत्त्वक्षेत्रेऽपि पठनीया । तत्तत्कक्ष्यायां स एव आत्मा भवति । तत्र प्रामाणिकता स्याचेत्, अलं तावदेव । तदाह मनुः 'यमो वैवस्वतो राजा यस्तवैष हृदि स्थितः । तेन चेदविवादस्ते मा गङ्गां मा कुरून् गमः ॥ इति । अन्ततस्तु 'दैवी ह्येषा गुणमयी मम माया दुरत्यया । मामेव ये प्रपद्यन्ते मायामेतां तरन्ति ते ' ( गी. 7-14 ) इति भगवद्वचनं स्मर्तव्यम् । अतो भगवदनुग्रहेण यस्य तत्त्वज्ञानं दृढतमं जातम्, तस्य पुनर्न संशयावकाशः । एतत्सर्वं मनसि निधायोक्तम् – **निस्सम** इति । तत्तादृशस्तु तत्त्वालोकः तान् समस्तानपि सिद्धान्ताभासान् **लोप्तुम्** = नाशयितुं क्षमः समर्थः । प्रकृतोऽयं ग्रन्थः निष्कृष्टं तत्त्वं प्रदर्शयितुं क्षमः । अतः पुनरपि कदापि सिद्धान्ताभासाः हृदि न स्फुरेयुरिति सम्यगुक्तम् – निर्धूतसर्वप्रतिमतविमतिम् इति । 


[[9]]
तत्र दृष्टान्तः - पुंस्त्व 
इत्यादिः । **पुंस्त्वे** = पुरुषत्वे **तत्त्वेन** = निष्कृष्टतत्तत्त्वस्वरूपेण **दृष्टे** = अविचाल्यतया साक्षात्कृते सति **स्थाणुतादिः** =स्थाणुत्वादिविपरीतधर्मः पुनरपि न खलु **प्राणिता** = पुनः कदापि कथमपि नोमिषेत् । 'प्राणिता' इति लुट् । ऊर्ध्वत्वाद्याकारविशिष्टं कञ्चिदर्थं दूरात् पश्यतः सहजस्संशयः ‘किमयं स्थाणुः, उत पुरुषः ?” इति । समीपमुपसर्प्य करचरणादिकं पश्यतः 'अयं पुरुष एवे 'ति निश्चयो जायते । एवं पुरोवर्तिनि प्रत्यक्षत एव पुरुषत्वनिश्चये जाते, अनन्तरं तत्र कथं वा 'अयं स्थाणुः' इति भ्रमो वा, 'अयं स्थाणुर्वा, पुरुषो वा' इति संशयो वा भवेत् । तद्वदत्रापि निष्कर्षे जाते पुनस्संशयादिर्न भवेदेवेत्यर्थः ॥ 

ननु स्थाणुपुरुषादिप्रत्ययाः बाह्याः, लौकिकाश्च । तत्र समीपगमनादिभिः निश्चयस्संपादयितुं कथञ्चिच्छक्यः । प्रकृते जीवपरयाथात्म्यज्ञानं तद्वत्सुसंपादं कथं भवेत् ? इति चेत्, सत्यम् । केनोक्तं सुसंपाद आत्मतत्त्वज्ञानमिति, यमधिकृत्यैवोच्यते 'श्रुत्वाप्येनं वेद न चैव कश्चित्' (गी. 2-29) इति । अथापि सर्वथाऽसाध्यमिति न वदत्येव, 'कश्चिद्धीरः प्रत्यगात्मानमैक्षत्' (कठ.2-1-1) इत्युक्तेः । इतोऽपि स्पष्टं वदति - 'यमेवैष वृणुते तेन लभ्यः' (कठ. 1-2-23) इति । तादृशानां भाग्यवतामस्त्येवावकाश इति पुनर्न तेषां संशयादिप्रसक्तिः ॥ ५ ॥
</details>

<details><summary>वरदार्य-सर्वाङ्कषा-पाठान्तरम् - ०५</summary>

ननु 'निर्धूतसर्वप्रतिमतविमतिम्‌' इति कथं सम्भवेत्‌? आगामिप्रतिपक्षाणां कुयुक्तयः कथमिदानीं निरस्येरन्‌? इति शङ्कायामाह - आवापेत्यादि । आवापः = विक्षेपः । उद्वापः = पक्षेपः । कस्यचिदंशस्य संयोजनम्‌, कस्यचिच्च वियोजनम्‌ । एवं विलक्षणाः कृतान्ताः कति कति स्युः कामम्‌? तावता का वास्ति नूतनता? 'कृतो वा नूतनं वस्तु वयमुत्प्रेक्षितुं क्षमाः' इति न्यायेन बुद्धेः विकल्पादेव कल्पनाभेदाः विविधाः भवन्तीत्यत्र निदर्शनम्‌ कविधीचित्रवदिति । 'वस्तुनि विकल्पायोगात्‌' इति न्याये जाग्रति कल्पनाभेदा वा कथं भवन्तीत्यत्रोक्तम्‌ - आनन्त्यादस्तिनास्त्योरिति । धर्मिविषय एव अस्तिनास्त्योर्विकल्पः । यथा तमः अतिरिक्तद्रव्यमस्ति, नास्तीत्यादि: । धर्मविषये आत्मनि नित्यत्वक्षणिकत्वादिः । गुणविषये आत्मनि सगुणत्वनिर्गुणत्वादि: । एवं सन्ति विकल्पा अनन्ताः । परस्परविरुद्धमिदं वा कथं सम्भवतीत्यत्र - कुहना - युक्तीत्यादि । कुहनायुक्तयः = कूटयुक्तयः = युक्त्याभासाः । सृष्टेरेवायं सहजः स्वभावः । समीचीनाः, आभासाश्चेति । सुवर्णवत्‌, तदाभासाः काकसुवर्णादयोऽपि दृश्यन्ते किल जगति । कथमन्यथा जगच्चक्रं परिभ्रमेत? ताभिः कूटयुक्तिभिः कान्ताः = आपातरमणीयाः कृतान्ताः = सिद्धान्ताः कति कति स्युः । सिद्धान्ताभासाश्च उपलक्षणीयाः । कथं तर्हि ते निरसनीया इत्यत्राह -- तत्त्वालोक इत्यादि । अत्राप्याभासरूपः आलोकः स्याच्चेत्‌ का गतिरित्यत्राह - निस्सम इति । यस्मिन्‌ क्षेत्रे आभासस्य न प्रसक्तिः, तावद्दूरं गत्वा आत्मसाक्षिकतया यो निर्णयः भवेत्‌, तावद्दूरं गन्तव्यमिति भावः ॥   
आत्मन्यपि सर्वसाक्षिणि यद्याभासः स्यात्‌, तदा कथं वर्तितव्यमिति चेत्‌, सत्यम्‌, आत्मशब्दार्थो हि अत्यन्तव्यापकः । अत एव किल 'गौणमिथ्यात्मनोऽसत्त्वे पुत्रदेहादिबाधनात्‌' इत्युदाहरन्ति । तत्र गौणात्मा पुत्रादिः, 'आत्मा वै पुत्रनामासि' इति श्रुतेः । मिथ्यात्मा देहादिः , 'अहम्‌' प्रतीतिविषयत्वात्‌ । अज्ञानिनां दृष्ट्यायं मिथ्या, ज्ञानिनां त्वौपचारिकः । अयमंशस्तत्मरकरणेऽग्रे (जीव.४) व्यक्तीभविष्यति । प्रत्यगर्थो हि आत्मा । स्थूलात्‌ शरीरादारभ्य परमात्मपर्यन्तं तद्व्याप्तिमाचक्षते । किं बहुना! देहात्मवादवत्‌ अस्त्येव गेहात्मवादोऽपि । गेहे नष्टे म्रियन्ते किल कतिचन । 'अर्था बहिश्चराः प्राणाः' (रा.) इति हि महर्षिवर्यः । अत एव किलासुराणां प्राणाः न शरीरे तिष्ठन्ति, किन्तु सागरमध्यगते द्वीपे कुत्रचित्‌ इत्याद्याख्यायिकाः श्रूयन्ते । एतत्सर्वमतीत्य यस्य प्राणाः आत्मगताः = परमात्मगताः स एव धन्य इति 'मद्गतप्राणाः' (गी.१०.९) 'मत्परमः' (गी.१.५५) 'तद्गतप्राण' (गी.सं.३०) इत्यादिरुच्यते किल । श्रीभाष्यमपि 'प्रत्यगर्थस्य परमात्मनि पर्यवसानादहंशब्दोऽपि परमात्मपर्यवसायी' (१.३.८) इति । अतः गौणो वा, मिथ्या वा, औपचारिको वा आत्पवादो न तावान्‌ सुगमः, यथा लौकिकाः परीक्षकाश्च मन्यन्ते । 'श्रुतिश्च भिन्ना स्मृतयोऽपि भिन्नाः महामतीनां मतयश्च भिन्नाः' इत्युक्तिस्तत्त्वक्षेत्रेऽपि पठनीया । तत्तत्कक्ष्यायां स एव आत्मा भवति । तत्र प्रामाणिकता स्याच्चेत्‌, अलं तावदेव । तदाह मनुः 'यमो वैवस्वतो राजा यस्तवैष हृदि स्थितः । तेन चेदविवादस्ते मा गङ्गां मा कुरून्‌ गमः' ॥ इति । अन्ततस्तु 'दैवी ह्येषा गुणमयी मम माया दुरत्यया । मामेव ये प्रपद्यन्ते मायामेतां तरन्ति ते' (गी७.१४) इति भगवद्वचनं स्मर्तव्यम्‌ । अतो भगवदनुग्रहेण यस्य तत्त्वज्ञानं दृढतमं जातम्‌, तस्य पुनर्न संशयावकाशः । एतत्सर्वं मनसि निधायोक्तम्‌ - निस्सम इति । तत्तादृशस्तु तत्त्वालोकः तान्‌ समस्तानपि सिद्धान्ताभासान्‌ लोप्तुम्‌ = नाशयितुं क्षमः समर्थः । प्रकृतोऽयं ग्रन्थः निष्कृष्टं तत्त्वं प्रदर्शयितुं क्षमः । अतः पुनरपि कदापि सिद्धान्ताभासाः हृदि न स्फुरेयुरिति सम्यगुक्तम्‌ - निर्धूतससर्वप्रतिमतविमतिम्‌ इति । तत्र दृष्टान्तः - पुंस्त्व इत्यादिः । पुंस्त्वे = पुरुषत्वे तत्त्वेन = निष्कृष्टतत्तत्त्वस्वरूपेण दृष्टे = अविचाल्यतया साक्षात्कृते सति स्थाणुतादिः = स्थाणुत्वादिविपरीतधर्मः पुनरपि न खलु प्राणिता = पुनः कदापि कथमपि नोन्मिषेत्‌ । 'प्राणिता' इति लुट्‌ । ऊर्ध्वत्वाद्याकारविशिष्टं कञ्चिदर्थं दूरात्‌ पश्यतः सहजस्संशयः 'किमयं स्थाणुः, उत पुरुषः?' इति । समीपमुपसर्प्य करचरणादिकं पश्यतः 'अयं पुरुष एवे'ति निश्चयो जायते । एवं पुरोवर्तिनि प्रत्यक्षत एव पुरुषत्वनिश्चये जाते, अनन्तरं तत्र कथं वा 'अयं स्थाणुः' इति भ्रमो वा, 'अयं स्थाणुर्वा, पुरुषो वा' इति संशयो वा भवेत्‌ । तद्वदत्रापि निष्कर्षे जाते पुनस्संशयादिर्न भवेदेवेत्यर्थः ॥   
ननु स्थाणुपुरुषादिप्रत्ययाः बाह्याः, लौकिकाश्च । तत्र समीपगमनादिभिः निश्चयस्संपादयितुं कथञ्चिच्छक्यः । प्रकृते जीवपरयाथात्मयज्ञानं तद्वत्सुसंपादं कथं भवेत्‌? इति चेत्‌, सत्यम्‌ । केनोक्तं सुसंपादं आत्मतत्त्वज्ञानमिति, यमधिकृत्यैवोच्यते 'श्रुत्वाप्येनं वेद न चैव कश्चित्‌' (गी. २.२९) इति । अथापि सर्वथाऽसाध्यमिति न वदत्येव, 'कश्चिद्धीरः प्रत्यगात्मानमैक्षत्‌' (कठ. २.१.१) इत्युक्तेः । इतोऽपि स्पष्टं वदति 'यमेवैष वृणुते तेन लभ्यः' (कठ. १.२.२३) इति । तादृशानां भाग्यवतामस्त्येवावकाश इति पुनर्न तेषां संशयादिप्रसक्तिः ॥ ५ ॥
</details>

<details><summary>वरदार्य-सुबोधिनी (कन्नड)</summary>

ऎल्ल प्रतिपक्षगळन्नू ईगले निरसिसलु हेगॆ साध्य? मुन्दिन कालदल्लि हॊसदॊन्दु प्रतिपक्ष उद्भविसबहुदल्लवॆ? ऎम्ब शङ्कॆयन्नु निवारिसुत्तारॆ. आवापोद्यापतः कविधीचित्रवन् तत्तदर्थेषु अस्तिना आनात् अनवधिकुहनायुक्तिकान्ताः कृतान्ता कति कतिसुति ऒन्दंशवन्नु सेरिसुवुदु अथवा तॆगॆयुवुदरिन्द कविप्रतिभॆय विचित्र सृष्टि यन्तॆ प्रतियॊन्दु विषयदल्लू 'इदु हीगॆ, हागल्ल” ऎम्ब वादगळ बहु- विधत्वदिन्द कॊनॆयिल्लद कूटयुक्तिगळमात्रदिन्दले चॆन्नागिरुवन्तॆ तोरुव सिद्धान्तगळु ऎष्टॆष्टो आगुवुवु ! आदरू, निन- तालोकस्तु तान् समस्तान् सहसा लोपुं प्रभवति असदृशवाद तत्त्वज्ञान वन्तु आ ऎल्ल सिद्धान्ताभासगळन्नु ऒम्मिन्दॊम्मले कॊनॆगाणिसलु समर्थ वागुत्तदॆ. इदक्कॆ दृष्टान,-पुं तन दृष्टे स्थाणुतादिः पुन रसि न खलु प्राणिता ऎदुरल्लिरुव वस्तुविनल्लि मनुष्यत्ववु यथावत्तागि निश्चयिसल्पट्टाग स्थाणुत्वादिगळु मरळिगू सह उळियलु साध्यविल्लवष्टॆ. 

e 

स्माणु-मोटुमर, दूरदल्लि निन्तिरुव वस्तुवन्नु नोडिदाग 'अदु मनुष्यनॆ, अथवा मोटुमरवॆ?' ऎम्ब संशय बरुत्तदॆ. हत्तिरहोगि 'इदु मनुष्यने' ऎन्दु दृढीकरिसिदमेलॆ मत्तॆ यारु एनु हेळिदरू नम्म बुद्दि कदलुवुदे इल्ल. इदरन्तॆ 'वस्तुस्थिति इष्टे' ऎन्दु निश्चयवाद मेलॆ मुम्बरुव प्रतिपक्षिगळ वादगळु वस्तुस्थितियन्नु बदलायिसलारवु. 

</details>

<details><summary>सर्वार्थसिद्धिः</summary>

तथाऽपि निर्धूतसर्वप्रतिमतविमतिं सर्वमर्थं साधये इत्यशक्योक्तिः, त्रैकालिकसिद्धान्तभेदानन्त्यादित्याशङ्कोद्घाटनपूर्वकं प्रयोजकशिक्षया कृत्स्नानिष्टनिरासः, कृत्स्नाभीष्टसाधनं च शक्यमिति स्थापयति - आवापेति । एकस्मिन्नेव हि दर्शने व्याख्यातृभेदात्केषांचित्प्रमेयानामावापोद्वापौ दृश्येते, यत एकदेशिव्यपदेशः । कविधीचित्रवत् - कवीनां धीभिः कृतं काव्यादिकं कविधीचित्रम्; तद्वन्मतभेदा अप्यनन्तास्संभवन्ति । तत्तदर्थेष्वस्तिनास्त्योरानन्त्यादित्यन्वयः । अस्तिनास्त्योरिति प्रयोगपरम् । कुहना - छद्म । तत्संबन्धिन्यो युक्तयः कुहनायुक्तयो हेत्वाभासच्छलजातिरूपाः ताभिः कान्ताः सम्यक्त्वेनैव भाताः । तत्त्वालोकः - यथार्थाध्यवसायः । प्र(कृ)स्तुतशङ्कानिरासार्थमपेक्षणीयान्तराभावात्सहसेत्युक्तम् । निस्सम इति निरधिकत्वोपलक्षणम् । प्रतिरोधबाधरहित इत्यर्थः । उक्तस्थापकं त्रय्यन्तार्थविशेषव्यञ्जकमप्यर्थान्तरं न्यस्यति - पुंस्त्व इति । पुनर्न प्राणिता - संशयविपर्ययसामग्रीलोपान्न भासेतेत्यर्थः ॥५॥ इति तत्त्वज्ञानप्रयोजनम् ॥
</details>

<details><summary>नरसिंह-देवः आनन्ददायिनी - ०५</summary>

ननु तत्वनिरूपणं प्रस्तुत्य विशेषदर्शनस्य संशयादिनिवर्तकत्वबोधस्य तत्तत्कल्पनाधीनभ्रमनिवर्तकत्वोक्तिरनवसरग्रस्तेत्यत्राह - तथापीति । ननु अस्तिनास्तीत्यस्तिनास्तिशब्दावुच्येते । तयोर्द्वैरूप्येणानन्त्याभावादित्यत आह - अस्तिनास्त्योरिति - प्रयोगाणां बहुत्वाद्विषय-विषयिभावसंबन्धेनार्थगतत्वमिति भावः ॥ ५ ॥
</details>

<details><summary>उत्तमूरु-वीरराघवः अलभ्यलाभः - ०५</summary>

पक्षाणामानन्त्येऽपि शास्त्रबाह्यकुतर्कमूलानां पक्षाणां शास्त्रेण बाधात् प्रायो भारः शमितः । ततः सर्वं सुकरमित्याशयेनाऽऽह आवापेति । आवापः संग्रहः; उद्वापः त्यागः। प्रयोगाभिप्रायमिति । अस्तित्वनास्तित्वयोरिति दुर्वचम्; एकत्रोभयाभावात् । अतः अस्तीति नास्तीति च प्रयोगयोरिति वक्तव्यमिति एवमुक्तमिति भावः । देहातिरिक्त आत्माऽस्ति नास्ति, आत्मनि नित्यत्वमस्ति नास्ति, आत्मनि जडत्वमस्ति नास्ति, ईश्वरोऽस्ति नास्ति इति आत्मेश्वरद्रव्यगुणादिषु तत्तदर्थेषु एवं प्रयोगादानन्त्यम् । एकपुरुषोक्तानामंशानां मध्ये कतिपयत्यागेनान्योक्तकतिपयावापेन स्वयमन्यकल्पनया च अस्तित्वनास्तित्वांशानन्त्यात् कृतान्ताः - निर्धारितांशाः सिद्धान्ताः बहवः अनन्ताः भवन्ति भविष्यन्ति च एकविषयेऽपि कवीनां काव्यरचनाभेदवत् । कीतिकतीत्यस्य बहव इत्यर्थः । तथापि प्रत्यक्षमूलकः प्रत्यक्षतुल्यशास्त्रमूलकश्च तत्त्वनिश्चयः निस्समत्वात् प्रबलत्वात् सर्वतत्पक्षलोपकः । तत्र प्रत्यक्षमुदाहरत्ति पुंस्त्व इति । स्थाणुर्वा शिलावा पुरुषो वेति विवादे स्थाणुत्वादिसाधककुतर्कनिरासः पुरुषत्वदर्शने स्वयमेव भवति । शास्त्रोदाहरणमपीदम् । जगत्कारणं किमिति विचारे तत्र पुरुषसूक्तादियलात् श्रीमत्पुरुषोत्तमत्वे तत्र पुरुषसूक्तादिना दृष्टे – विशदंज्ञाते सति स्थाणुत्वं रुद्रत्वं विधित्वमित्यादयः पक्षा नोन्मिषन्तीति । इतरशंकापरिहाराय इतरस्वरूपज्ञानं नापेक्षितम्; तत्तद्वस्त्वसाधारणधर्मज्ञानमेवालमिति भावः । प्रतिरोधः - सत्प्रतिपक्षः ॥ ५ ॥
</details>

<details><summary>वाधूल-श्रीनिवासः गूढार्थ-विवृतिः - ०५</summary>

अस्तिनास्तिशब्दयोः तदर्थयोश्च द्वित्वात् कथमानन्त्यमित्याशङ्क्याह अस्तिनास्त्योरिति प्रयोगाभिप्रायमिति । त्रय्यन्तार्थविशेष., इह-परतत्त्वे पुरुषोत्तमत्वेन निश्चिते तद्रुद्रत्वशङ्का पुनर्न प्रामाणिकीति ॥ ५ ॥
</details>

<details><summary>सौम्य-वरद-रामानुज-गूढार्थ-प्रकाशः - ०५</summary>

आवापेति । स्वज्ञातार्थविग्रह(निगूह?)पूर्वकतद्विपरीतार्थव्यवहारस्य कुहनात्वेन छलप्रयोगस्य तादृशत्वात् तन्मात्रस्यैव परिग्रहः स्यादित्याशङ्क्य जातिहेत्वाभाससङ्ग्रहार्थं परव्यामोहकव्यवहाररूपच्छद्मपरत्वेन कुहनाशब्दं व्यानष्टे कुहना छद्मेति ॥ ५ ॥
</details>








