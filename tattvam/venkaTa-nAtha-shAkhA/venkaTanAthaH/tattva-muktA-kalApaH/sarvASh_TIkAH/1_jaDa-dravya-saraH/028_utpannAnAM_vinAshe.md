+++
title = "028 उत्पन्नानां विनाशे"

+++
<details><summary>मूलम्</summary>

उत्पन्नानां विनाशे ध्रुवभवितृतया हेत्वपेक्षाविहीने जन्मन्येवोपरोधात्क्षणिकमिह जगत्सर्वमित्यप्यसारम् ।  
लिङ्गं ह्येष्यत्त्वमात्रं जननविधुरता तत्क्षणानुक्षणत्वे तत्त्वं तज्जन्यता वा तदिदमनियमासिद्धिबाधादिदूष्यम् ॥ २८ ॥
</details>

<details><summary>वरदार्य-सर्वाङ्कषा - २८</summary>

[[62]]

पुनः विभज्य वैभाषिकोक्तं प्रकारान्तरेण जगतः क्षणिकत्वसाधनप्रकारमाशङ्कय परिहरतिउत्पन्नानामित्यादि । **विनाशे** = ध्वंसे **ध्रुवभवितृतया** = ध्रुवभावित्वेन हेतुना **हेत्वपेक्षाविहीने** = हेतुनिरपेक्षे सिद्धे सति उत्पन्नानां पदार्थानां **जन्मन्येव** = उत्पत्तिसमय एव **निरोधात्** = ध्वंसात् इह सर्वं जगत् **क्षणिकम्** = एकक्षणमात्रवर्तीति सिद्धम् । अयं भावः - नाशाख्यः कश्चन पदार्थः ध्वंसपर्यायः भावरूपोऽभावरूपो वा लौकिकपरीक्षकसर्वसंमतः दुरपह्नवः ।  

स च नित्य इत्यपि,  
अन्यथा ध्वस्तस्य पुनरुन्मज्जनप्रसङ्गः ।  
ध्वंसो यद्य् अनित्यः,  
तर्हि तस्य नाशः कदाचित् स्याद् एव ।  
एवञ्च घटस्य ध्वंसो नाम घटनाशः,  
तस्य **नाशे** = घटनाशस्य नाशे पुनः घट उज्जीवेत् ।  
घटाभावाभावो हि घट एव ।  
अतश्च नित्यत्वादेव सः हेतुनिरपेक्ष इति च स्वतस्सिद्धम् ।  
न च ध्वंसस्य नित्यत्वेऽपि उत्पत्तेर् अङ्गीकारात्,  
तस्य हेतुनिरपेक्षत्वं नास्तीति वाच्यम्;  
उत्पत्तिमतो हि नाशः अनिवार्यः ।  
अत एव हि 'जातस्य हि ध्रुवो मृत्युः' इति भवत्कूटस्थोपदेशः । न च मुद्गराघातादेः ध्वंसं प्रति कारणत्वस्य दृष्टत्वात् न निरपेक्षः ध्वंसः इति वाच्यम्; तेषाम् अभिव्यक्तिकारणत्वेनाप्युपपत्तेः । अपि च मुद्गराघातस्य ध्वंसं प्रति हेतुत्वं तवापि न हीष्टम्; अवयवविश्लेषकरण एव मुद्गराघातस्य त्वयापि पर्यवसानाङ्गीकारात् । न चान्ततः ध्वंसं प्रति प्रतियोगिनः कारणत्वस्यास्माभिरङ्गीकारात् ध्वंसस्य हेतुजन्यत्वं वर्तत एवेति वाच्यम्; पतितोऽसि मदीये जाले । ध्वंसं प्रति प्रतियोगि कारणमिति सत्यम् । ध्वंसस्य समवाय्यसमवायिकारणे तु न स्त एव । प्रतियोगि तु निमित्तकारणम् । अत एव निमित्तस्य प्रतियोगिनः सिद्धौ, ध्वंसे कारणान्तरनिरपेक्षतायाश्च भवताप्यङ्गीकारात्, कालस्य क्षेपे कारणाभावेन, जातस्य मृत्युः ध्रुवस्सिद्धः । न च कालेश्वरादृष्टादीनां कार्यसामान्यकारणानां सत्त्वान्न प्रतियोगिमात्रजन्यो ध्वंस इति वाच्यम्, कालेश्वरादिसद्भाव एव प्रमाणाभावेन, तेषां कारणत्वं हि दण्डापूपायितम् । अतश्च प्रतियोगिनि सिद्धे विवृतवदनेन ध्वंसेन स ग्रस्यत एवेति एकक्षणायूंषि सर्वाणि । अतः उत्पत्तिक्षणमात्रवर्तिनः सर्वे भावा इति जगत् सर्वं क्षणिक इति सिद्धम् । तथा चानुमानम् ' ध्वंसः हेतुनिरपेक्षः, ध्रुवभावित्वात्' इति ॥ 

तदिदं निराकरोति - इत्यप्यसारमिति ।  
कुत इत्यत्राह - लिङ्गं हीत्यादि ।  
हेतुं विकल्पयति एष्यत्त्वम् इत्यादिना ।  

उक्तानुमाने 'ध्रुवभावित्वात्' इति हेतोरर्थः कः ?  

- नियमेन आगामित्व-रूप एष्यत्त्व-सामान्यम् अर्थः ?  
- सदातनत्वम्,  
अत एवोत्पत्ति-रहितत्व-पर्यवसितं सत्ताधौव्यम् अर्थः ?  
- प्रतियोगिनः ध्वंसस्य च समानकालिकत्वमर्थः ?  
- उत प्रतियोगि-क्षणाव्यवहित-समनन्तर-कालिकत्वम् अर्थः ?  
- अथवा प्रतियोग्य्-आत्मकत्वम् एवार्थः ?  
उत प्रतियोगि-जन्यत्वम् अर्थः ?  
ध्रुव-भावि-पदस्य हि  
कथञ्चिद् एत अर्था भवन्ति ॥ 

पदानामर्थस्तु - एष्यत्त्वमात्रम्, सामान्यतः आगामित्वमर्थः । **जननविधुरता** = उत्पत्तिरहितत्वमर्थः । **ध्रुवभावि** = सदातनम् । **तत्क्षणत्वम्** = स एव क्षणः यस्य ध्वंसस्य, **तत्त्वम्** = प्रतियोगिसमानक्षणत्वमर्थः । 

[[63]]



**अनुक्षणत्वम्=तदनुक्षणत्वम्** = प्रतियोगिक्षणसमनन्तरक्षणभावित्वम् अर्थः । क्षणानुक्षणपदयोः द्वंद्वः, ततो भावप्रत्ययः, अनन्तरं प्रतियोगिवाचकतत्पदेन तत्पुरुषः । भावप्रत्ययात्पूर्वं वा तत्पुरुषः । ततश्च तत्क्षणत्वम्, तदनन्तरक्षणत्वं चार्थः । अथवा **तत्त्वम्** = प्रतियोग्यात्मकत्वमर्थः । यद्वा तज्जन्यता **वा** = प्रतियोगिजन्यत्वमर्थः ॥ एवं विकल्पितानां पक्षाणां क्रमाद्दोषानाह - तदिदमित्यादिना । तदिदमिति सामान्ये नपुंसकम् । एवं तोरर्थवर्णनम्, **अनियमासिद्धिबाधादिदूष्यम्** = **अनियमः** = व्यभिचारः । असिद्धिः प्रसिद्धा । बाघश्च प्रसिद्धः । आदिना विरोधस्य ग्रहणम् । एभिः दूष्यम् ॥ 

तत्र प्रथमे एष्यत्त्वे, अनियमः, हेतुनिरपेक्षत्वरूपसाध्यस्याभाववति हेतुसापेक्षे ध्वंसभिन्ने घटादौ एष्यत्त्वस्य सत्त्वात् व्यभिचारः ।  

द्वितीये जननविधुरत्वे, असिद्धिः । ध्वंसस्य प्रतियोगिजन्यत्वस्य सर्वसंमतत्वेन, जननविधुरत्वस्य पक्षे असिद्धिः ।  
हेत्वभाववत्पक्षः स्वरूपासिद्धिः । ननु तन्मते ध्वंसस्य नित्यत्वाङ्गीकारात् जननविधुरत्वं तत्रास्त्येवेति कथमसिद्धिरिति चेत्, न; ध्वंसस्य तत्त्वतः सामान्यरूपेण नित्यत्वेऽपि, प्रतियोगिसिद्धिसमनन्तरं तत्तत्प्रतियोगिकध्वंसत्वेन रूपेण जन्यत्वस्यावश्यकत्वात्, विशेषरूपेण जन्यत्वस्य सत्त्वात् । अन्यथा घटोत्पत्तेः पूर्वमपि घटध्वंसप्रसङ्गः । 

तृतीये, प्रतियोगिनः एकक्षणमात्रवृत्तित्वाङ्गीकारात्, प्रतियोगिना सह समानक्षणत्वाभावात् असिद्धिः । 

चतुर्थे, तदनन्तरक्षणभावित्वे सिद्धे, तस्यैव हेतुत्वरूपत्वात्, हेतुनिरपेक्षत्वविरुद्धत्वाद्धेतोः विरोधो दोषः स्पष्टः ।  
कार्याव्यवहितपूर्वक्षणवृत्तिर्हि कारणमुच्यते ।  
कारणाव्यवहितोत्तरवृत्ति चेत् कार्यम्,  
कार्याव्यवहितपूर्ववृत्तित्वमपि प्रतियोगिनिरूपितेनैव लभ्यत एवं ।  
तदेव च कारणत्वमिति ।  

पञ्चमे, ध्वंसे प्रतियोग्यात्मकत्वस्यासंभवात् हेत्वसिद्धिः स्पष्टा । 

षष्ठे, तज्-जन्यत्वे सिद्धे हेत्व्-अनपेक्षत्वं कथमुच्यते ?  
अतः विरोधः स्पष्ट एव ।  
अतश्च ध्वंसः हेत्वनपेक्षः, ध्रुवभावित्वादित्यनुमानस्यासंभवात् न क्षणिकत्वस्य सिद्धिः । ननु तदुक्तानुमानस्यास्तु दूषणम् अथापि ध्वंसः खलु न समवायिकारणापेक्षः, अनङ्गीकारात् । अत एव नासमवायिकारणमपि । एवञ्च ध्वंसं प्रति प्रतियोग्येव निमित्तकारणमिति तु सर्वसंमतम् । एवञ्च प्रतियोगिनि जाते, कारणस्य सिद्धत्वात् कुतः कार्यभूतो ध्वंसः तदैव न भवेत् । 'जातस्य हि ध्रुवो मृत्युः' इति हि न्यायः इति चेत्, उच्यते - ' नाभावो विद्यते सतः' इत्यपि तत्रैवोक्तमपि पश्य । किञ्च ध्वंसं प्रति प्रतियोगिमात्रं न हेतुः, कालेश्वरादृष्टादीनां साधारणकारणानामप्यपेक्षणात् । कालेश्वरादयो न सन्तीत्युक्तं किलेति चेत्, अत एव ते सन्त्येवेति सिद्धम् । न ह्यसतश्शशशृङ्गादावेवं चर्चा । अतश्च कूश्माण्डचौर्यकथाप्रसङ्गन्यायेन सिद्धा एव ते । अधिकं च तत्तदवसरे । अतश्च तेष्वन्यतमविलम्बेन कार्यस्य उत्पत्तिक्षण एव नाशासंभवात् न क्षणिकत्वसिद्धिः । एवं ध्वंसस्य विलम्बे, वस्तुनोऽनुवृत्तेः सिद्ध्या, स एव ' स्थिति' पदस्यार्थः । ' जातस्य हि' इत्याद्यपि, नाशस्यानिवार्यतां वक्ति, न तु प्रतियोगिसमनन्तरक्षणभाव्यताम् । अतः उक्तयुक्त्या न क्षणिकत्वसिद्धिः ॥ 

इदमन्त्रचिन्तनीयम् - दारुकाष्ठादिकं गृहाद्बहिरनावृतप्रदेशे प्रक्षिप्तं शीघ्रं नश्यति । गृहान्तः रक्षितं तु शतवर्षकालमपि तिष्ठति । विशिष्य रक्षणोपायाचरणेन ततोऽपि बहुवत्सरांस्तिष्ठेयुः । एवं शरीरमपि व्याध्यादिग्रस्तं चिकित्सारहितं चेत्, नश्यत्येव । औषधसेवादिभिस्तु रक्ष्यत इत्यप्यनुभवसिद्धम् । अन्यथा हि64 

आयुर्वेदशास्त्रमर्थशून्यमेव स्यात् । अतश्चैकमेव वस्तु द्वित्रक्षणस्थाय्यपि, द्वित्रदिनस्थायि, द्वित्रवर्षस्थायि चेत्यनुभवसिद्धम् । ततश्चैवं नाशे सहजेऽप्युपायैः कालानुवृत्तिरपि प्रत्यक्षसिद्धा । कालान्तरानुवृत्तिरेव स्थितिरुच्यते । अतश्च क्षणिकत्ववादोऽयं दुर्बल एव । सर्वाण्यपि कदाचिन्नश्यन्तीति तु सत्यम् । परन्तु कालक्षेपस्यापि सत्त्वादेतदपि सत्यमेव । अतश्च मानवबुद्ध्या निर्णेतुमशक्ये विषये, 'एवमेव ' इति निर्णयस्यासंभवात्, सकलशास्त्रव्यवहाराद्यनुसारात् वस्तुस्थैर्यमनिवार्यम् । वैराग्यार्थं क्षणिकोपदेशश्चेत्तदङ्गीकृतमेव 'आस्थानिवृत्त्यर्थमवादिबौद्धैः' इति । न तावता वस्तुस्वरूपनिर्णय इति ॥ २८ ॥
</details>

<details><summary>वरदार्य-सर्वाङ्कषा-पाठान्तरम् - २८</summary>

पुनः विभज्यवैभाषिकोक्त प्रकारान्तरेण जगतः क्षणिकत्वसाधनप्रकारमाशङ्क्य परिहरति - उत्पन्नाना- मित्यादि । विनाशे = ध्वंसे ध्रुवभवितृतया = ध्रुवभावित्वेन हेतुना हेत्वपेक्षाविहीने = हेतुनिरपेक्षे सिद्धे सति उत्पन्नानां पदार्थानां जन्मन्येव = उत्पत्तिसमय एव निरोधात्‌ = ध्वंसात्‌ इह सर्वं जगत्‌ क्षणिकम्‌ = एकक्षणमात्रवर्तीति सिद्धम्‌ । अयं भावः - नाशाख्यः कश्चन पदार्थः ध्वंसपर्यायः भावरूपोऽभावरूपो वा लौकिकपरीक्षकसर्वसंमतः दुरपह्नवः । स च नित्य इत्यपि, अन्यथा ध्वस्तस्य पुनरुन्मज्जनप्रसङ्गः । ध्वंसो यद्यमित्यः, तर्हि तस्य नाशः कदाचित्‌ स्यादेव । एवञ्च घटस्य ध्वंसो नाम घटनाशः, तस्य नाशे = घटनाशस्य नाशे पुनः घट उज्जीवेत्‌ । घटाभावाभावो हि घट एव । अतश्च नित्यत्वादेव सः हेतुनिपेक्ष इति च स्वतस्सिद्धम्‌ । न च ध्वंसस्य नित्यत्वेऽपि उत्पत्तेरङ्गीकारात्‌, तस्य हेतुनिरपेक्षत्वं नास्तीति वाच्यम्‌; उत्पत्तिमतो हि नाशः अनिवार्यः । अत एव हि 'जातस्य हि ध्रुवो मृत्युः' इति भवत्कूटस्थोपदेशः । न च मुद्गराघातादेः ध्वंसं. प्रति कारणत्वस्य दृष्टत्वात्‌ न निरपेक्षः ध्वंसः इति वाच्यम्‌; तेषाम् अभिव्यक्तिकारणत्वेनाप्युपपत्तेः । अपि च मुद्गराघातस्य ध्वंसं प्रति हेतुत्वं तवापि न हीष्टम्‌; अवयवविश्लेषकरण एव मुद्गरघातस्य त्वयापि पर्यवसानाङ्गीकारात्‌ । न चान्ततः ध्वंसं प्रति प्रतियोगिनः कारणत्वस्यास्माभिरङ्गीकारात्‌ ध्वंसस्य हेतुजन्यत्वं वर्तत एवेति वाच्यम्‌; पतितोऽसि मदीये जाले । ध्वंसं प्रति प्रतियोगि कारणमिति सत्यम्‌ । ध्वंसस्य समवाय्यसमवायिकारणे तु न स्त एव । प्रतियोगि तु निमित्तकारणम्‌ । अत एव निमित्तस्य प्रतियोगिनः सिद्धौ, ध्वंसे कारणान्तरनिरपेक्षतायाश्च भवताप्यङ्गीकारात्‌, कालस्य क्षेपे कारणाभावेन, जातस्य मृत्युः ध्रुवस्सिद्धः । न च कालेश्वरादृष्टादीनां कार्यसामान्यकारणानां सत्त्वान्न प्रतियोगिमात्रजन्यो ध्वंस इति वाच्यम्‌, कालेश्वरादिसद्भाव एव प्रमाणाभावेन, तेषां कारणत्वं हि दण्डापूपायितम्‌ । अतश्च प्रतियोगिनि सिद्धे विवृतवदनेन ध्वंसेन स ग्रस्यत एवेति एकक्षणायूंषि सर्वाणि । अतः उत्त्पत्तिक्षणमात्रवर्तिनः सर्वे भावा इति जगत्‌ सर्वं क्षणिकम् इति सिद्धम्‌ । तथा चानुमानम्‌ 'ध्वंसः हेतुनिरक्षः, ध्रुवभावित्वात्‌' इति ॥   
तदिदं निराकरोति- इत्यप्यसारमिति । कृत इत्यत्राह - लिङ्गं हीत्यादि । हेतुं विकल्पयति - एष्यत्वमित्यादिना । उक्तानुमाने ध्रुवभावित्वात्‌' इति हेतोरर्थः कः? नियमेन आगामित्वरूपम् एष्यत्वसामान्यम् अर्थः? सदातनत्वम्‌, अत एवोत्पत्तिरहितत्वपर्यवसितं सतताधौव्येःअर्थः? प्रतियोगिनः ध्वंसस्य च समानकालिकत्वमर्थः? उत प्रतियोगिक्षणाव्यवहितसमनन्तरकालिकत्वमर्थः? अथवा प्रतियोग्यात्मकत्वमेवार्थः? उत प्रतियोगिजन्यत्वमर्थः? ध्रिवभाविपदस्य हि कथञ्चिदेत अर्था भवन्ति ॥   
पदानामर्थस्तु - एष्यत्वमात्रम्‌, सामान्यतः आगामित्वमर्थः । जननविधुरता = उत्पत्तिरहितत्वमर्थः? ध्रुवभावि = सदातनम्‌ । तत्क्षणत्वम्‌ = स एव क्षणः यस्य ध्वंसस्य, तत्त्वम्‌ = प्रतियोगिसमानक्षणत्वमर्थः ।   
अनुक्षणत्वम्‌ = तदनुक्षणत्वम्‌ = प्रतियोगिक्षणसमनन्तरक्षणभावित्वम्‌ अर्थः । क्षणानुक्षणपदयोः द्वन्द्वः ततो भावप्रत्ययः, अनन्तरं प्रतियोगिवाचकतत्पदेन तत्पुरुषः । भावप्रत्ययात्पूर्वं वा तत्पुरुषः । ततश्च तत्क्षणत्वम्‌, तदनन्तरक्षणत्वं चार्थः । अथवा तत्त्वम्‌ = प्रतियोग्यात्मकत्वमर्थः । यद्वा तज्जन्यता वा = प्रतियोगिजन्यत्वमर्थः ॥   
एवं विकल्पितानां पक्षाणां क्रमाद्दोषानाह – तदिदमित्यादिना । तदिदमिति सामान्ये नपुंसकम्‌ । एवं हेतोरर्थवर्णनम्‌, अनियमासिद्धिबाधादिदूष्यम्‌ = अनियमः = व्यभिचारः । असिद्धिः प्रसिद्धा । बाधश्च प्रसिद्धः । आदिना विरोधस्य ग्रहणम्‌ । एभिः दूष्यम्‌ ॥   
तत्र प्रथमे एष्यत्वे, अनियमः, हेतुनिरपेक्षत्वरूपसाध्यस्याभाववति हेतुसापेक्षे ध्वंसभिन्ने घटादौ एष्यत्वस्य सत्त्वात्‌ व्यभिचारः । द्वितीये जननविधुरत्वे, असिद्धिः । ध्वंसस्य प्रतियोगिजन्यत्वस्य सर्वसंमतत्वेन, जननविधुरत्वस्य पक्षे असिद्धिः । हेत्वभाववत्पक्षः स्वरूपसिद्धिः । ननु तन्मते ध्वंसस्य नित्यत्वाङ्गीकारात्‌ जननविधुरत्वं तत्रास्त्येवेति कथमसिद्धिरिति चेत्‌, न; ध्वंसस्य तत्त्वतः सामान्यरूपेण नित्यत्वेऽपि, प्रति- योगिसिद्धिसमनन्तरं तत्तत्प्रतियोगिकध्वंसत्वेन रूपेण जन्यत्वस्यावश्यकत्वात्‌, विशेषरूपेण जन्यत्वस्य सत्त्वात्‌ । अन्यथा घटोत्पत्तेः पूर्वमपि घरध्वंसप्रसङ्गः । तृतीये, प्रतियोगिनः एकक्षणमात्रवृत्तित्वाङ्गीकारात्‌, प्रतियोगिना सह समानक्षणत्वाभावात्‌ असिद्धिः । चतुर्थे, तदनन्तरकषणभावित्वे सिद्धे, तस्यैव हेतुत्वरूपत्वात्‌, हेतुनिरपेक्षत्वविरुद्धत्वाद्धेतोः विरोधो दोषः स्पष्टः । कार्याव्यवहितपूर्वक्षणवृत्तिर्हि कारणमुच्यते । कारणाव्यवहितोत्तरवृत्ति चेत्‌ कार्यम्‌, कार्याव्यवहितपूर्ववृत्तित्वमपि प्रतियोगिनिरूपितेनैव लभ्यत एव । तदेव च कारणत्वमिति । पञ्चमे, ध्वंसे प्रतियोग्यात्मकत्वस्यासंभवात्‌ हेत्वसिद्धिः स्पष्टा । षष्ठे, तज्जन्यत्वे सिद्धे हेत्वनपेक्षत्वं कथमुच्यते? अतः विरोधः स्पष्ट एव । अतश्च ध्वंसः हेत्वनपेक्षः, ध्रुवभावित्वादित्यनुमानस्यासंभवात्‌ न क्षणिकत्वस्य सिद्धिः । ननु तदुक्तानुमानस्यास्तु दूषणम्‌; अथापि ध्वंसः खलु न समवायिकारणपेक्षः, अनङ्गीकारात्‌। अत एव नासमवायिकारणमपि । एवञ्च ध्वंसं प्रति प्रतियोग्येव निमित्तकारणमिति तु सर्वसंमतम्‌ । एवञ्च प्रतियोगिनि जाते, कारणस्य सिद्धत्वात्‌ कुतः कार्यभूतो ध्वंसः तदैव न भवेत्‌ । 'जातस्य हि ध्रुवो मृत्यु' इति हि न्यायः इति चेत्‌, उच्यते - 'नाभावो विद्यते सतः' इत्यपि तत्रैवोक्तमपि पश्य । किञ्च ध्वंसं परति प्रतियोगिमात्रं न हेतुः, कालेश्वरदृष्टादीनां साधारणकारणानामप्यपेक्षणात्‌ । कालेश्वरादयो न सन्तीत्युक्तं किलेति चेत्‌, अत एव ते सन्त्येवेति सिद्धम्‌ । न ह्यसतश्शशश्रृङ्गादावेवं चर्चा । अतश्च कूश्माण्डचौर्यकथाप्रसङ्गन्यायेन सिद्धा एव ते । अधिकं च तत्तदवसरे । अतश्च तेष्वन्यतमविलम्बेन कार्यस्य उत्पत्तिक्षण एव नाशासंभवात्‌ न क्षणिकत्वसिद्धिः । एवं ध्वंसस्य विलम्बे, वस्तुनोऽनुवृत्तेः सिद्ध्या, स एव 'स्थिति'पदस्यार्थः । 'जातस्य हि' इत्याद्यपि, नाशस्यानिवार्यतां वक्ति, न तु प्रतियोगिसमनन्तरक्षणभाव्यताम्‌ । अतः उक्तयुक्त्या न क्षणिकत्वसिद्धिः ॥   
इदमत्रचिन्तनीयम्‌- दारुकाष्ठादिकं गृहाद्बहिरनावृतप्रदेशे प्रक्षिप्तं शीघ्रं नश्यति । गृहान्तः रक्षितं तु शतवर्षकालमपि तिष्ठति । विशिष्य रक्षणोपायाचरणेन ततोऽपि बहुवत्सरांस्तिष्ठेयुः । एवं शरीरमपि व्याध्यादिग्रस्तं चिकित्सारहितं चेत्‌, नश्यत्येव । औषधसेवादिभिस्तु रक्ष्यत इत्यप्यनुभवसिद्धम्‌ । अन्यथा हि आयुर्वेदशास्त्रमर्थशून्यमेव स्यात्‌ । अतश्चैकमेव वस्त द्वित्रक्षणस्थाय्यपि, द्वित्रदिनस्थायि, द्वित्रवर्षस्थायि चेत्यनुभवसिद्धम्‌ । ततश्चैव नाशे सहजेऽप्युपायैः कालानुवृत्तिरपि प्रत्यक्षसिद्धा । कालान्तरानुवृत्तिरेव स्थितिरुच्यते । अतश्च क्षणिकत्ववादोऽयं दुर्बल एव । सर्वाण्यपि कदाचिन्नशयन्तीति तु सत्यम्‌ । परन्तु कालक्षेपस्यापि सत्त्वादेतदपि सत्यमेव । अतश्च मानवबुद्ध्या निर्णेतुमशक्ये विषये, 'एवमेव' इति निर्णयस्यासंभवात्‌, सकलशास्त्रव्यवहाराद्यनुसारात्‌ वस्तुस्थैर्यमनिवार्यम्‌ । वैराग्यार्थं क्षणिकोपदेशश्चेत्तदङ्गी- कृतमेव 'आस्थानिवृत्त्यर्थमवादिबौद्धैः' इति । न तावता वस्तुस्वरूपनिर्णय इति ॥ २८ ॥
</details>

<details><summary>वरदार्य-सुबोधिनी (कन्नड)</summary>

क्षणिक साधक मत्तॊन्दु वादवन्नु अनुवाद माडि निराकरिसुत्तारॆ  

> उत्पन्नानां विनाश ध्रुवभविवृतया हेत्व पेक्षा विहीने (सति)  
> जन्मन्येव उपरोधात्  
> इह सर्वं जगत् क्षणिकम्

हुट्टिद वस्तुगळ नाश  
बेरॆ कारणवन्नु अपेक्षिसदॆये  
स्वयं अनिवार्यव् आगि ऒदगुवुदरिन्द  
हुट्टिद तत्‌क्षणवे नाशवागुवुदरिन्द  
इल्लि जगत्तॆल्लवू ऒन्दु क्षणमात्रवे निल्लबल्लदु. 

बौद्ध मतदल्लि नाश ऎरडु विध.  

1) दॊण्णॆ मुन्तादवुगळिन्द घटादिगळु ऒडॆदाग आगुव नाश,  
2) प्रतिक्षणदल्लि ऎल्ल पदार्थगळू नाशवागि हॊसदागि हुट्टुवाग आगुव मॊदलिद्द वस्तुविन नाश. 

[[38]] 


मॊदलनॆयदु स्थूल,  
ऎल्लरिगू अनुभवसिद्ध.  
ऎरडनॆयदु सूक्ष्म,  

> ध्वंसः हेतु-निरपेक्षः,  
ध्रुवभावित्वात् ' 

ऎम्ब अनुमानदिन्द सिद्ध.  

ई ऎरडन्नू अवरु निरन्वय-विनाशव् ऎन्नुवरु.  
अन्दरॆ आ वस्तु नाशवाद मेलॆ  
याव रीतियल्लि मुन्दुवरियुवुदिल्ल.  

सिद्धान्तदल्लि याव वस्तुवे नाशवादरू  
रूपान्तरदिन्द अदु मुन्दुवरियुत्तदॆ.+++(5)+++  
याव रीतियल्लि मुन्दु वरियद सम्पूर्णवाद नाश  
यावुदक्कू बरुवुदिल्ल.  
इदन्नु सान्वय-विनाशवॆन्नुवरु.+++(5)+++ 

वस्तु नाशव् आगलु  
बेरॆयॊन्दु वस्तु कारणवल्ल.  
तानु हुट्टुवुदे  
तन्न नाशक्कॆ कारणवागुत्तदॆ.  
*जातस्य हि ध्रुवो मृत्युः' ऎम्ब न्याय प्रसिद्ध.  
तार्किकरू ध्वंसक्कॆ प्रतियोगि कारण ऎन्नुत्तारॆ.  
घटध्वंसक्कॆ घटवे कारण.+++(5)+++  
आद्दरिन्द घट हुट्टिद तत्क्षण  
कारणसिद्धवाद्दरिन्द  
घट ध्वंस आगले बेकागुत्तदॆ.  
इल्लदिद्दरॆ ऎन्दू अदर नाशवागुवन्तॆये इल्ल.  
इदन्नु अहेतुक ध्वासवादवॆन्नुवरु.  
इदरिन्द, हुट्टिद प्रतियॊन्दु वस्तुवू मरुक्षणदल्ले नशिसुवुदु अनिवार्यवाद्दरिन्द  
क्षणिकत्व तन्नष्टिगॆ सिद्धवागुत्तदॆ.  
इदु हिन्दॆ हेळिद अनुमानद सार. 


"इत्यपि असारं"- ई वादवू सह समर्थनीयवल्ल.  

एतक्कॆन्दरॆ  

> लिङ्गं एष्यत्त्वमात्रं जननविधुरता तत्-क्षणानुक्षणतो तं तज्जन्यता वा तदिदं अनियमासिद्धि-बाधादिदष्यं हि 

हेतु-वागिरुव ध्रुव-भावित्व-एष्यत्त्वादि यावरूपद्दे आदरू  
व्यभिचार, असिद्धि, बाध मुन्ताद दोषगळिन्द कूडिद्दाग् इदॆ. 

'ध्रुवभावित्वात्' ऎम्ब हेतु-वाचक-पदक्कॆ,  

1) आगिये आगुवुदु,  
2) ऎन्दू इरुवुदु, (उत्पत्तिरहित), 
3) प्रतियोगि हुट्टिद क्षण बरुवुदु 
4) प्रतियोगि हुट्टिद मरुक्षण बरुवुदु, 
5) प्रतियोगि स्वरूपवाग् इरुवुदु, 
6) प्रतियोगियिन्द हुट्टुवुदु 

ऎन्दु अनेक अर्थगळन्नु हेळ बहुदु. 

मॊदलनॆय अर्थदल्लि हेत्वनपेक्षत्वव् ऎम्ब साध्यविल्लद हेतु  
सापेक्षवाद-घटादिगळल्लि हेतुव् इरुवुदरिन्द  
व्यभिचार-दोष स्पष्ट. 

[[39]] 

ऎरडनॆयदरल्लि -  
हेतु, वादि प्रतिवादि इब्बरिगू सम्मत वागिरबेकुगुत्तदॆ.  
सिद्धान्तदल्लि ध्वंसक्कॆ उत्पत्तियन्नु ऒप्पलागिदॆ.  
इदरिन्द “ऎन्दू इरुवुदु' ऎम्ब हेतु सिद्धिसद कारण असिद्धि ऎम्ब दोष बरुत्तदॆ. 

मूरनॆयदरल्लि प्रतियोगियाद घटादिगळु हुट्टुव क्षणदल्ले ध्वंसवू बरबेकागुवुदरिन्द  
हेतुवे असिद्धवागि हिन्दिनन्तॆये असिद्धि दोष बरुत्तदॆ. 

नाल्कनॆयदरल्लि  
'यावुदर अनन्तर यावुदु हुट्टुवुदो,  
अदे अदक्कॆ कारणवागुत्तदॆ'  
ऎम्ब नियमविरुवुदरिन्द  
ध्वंसक्कॆ हेतु सापेक्षत्व बरुत्तदॆ.  
इदरिन्द विरोधवॆम्ब दोष सिद्ध. 

ऐदनॆयदरल्लि प्रतियोगियू ध्वंसवू  
परस्पर शत्रुगळाद्दरिन्द  
ध्वंस प्रतियोगि-स्वरूपवागलु  
ऎन्दू साध्यविल्लवागुव कारण  
हेतु असिद्धवागुत्तदॆ. 

आरनॆयदरल्लि -  
ध्वंस प्रतियोगियिन्द हुट्टुवुदरिन्द  
हेतु निरपेक्ष,  
ऎम्ब वाद परस्पर विरुद्धवागुवुदु स्पष्ट.  
'प्रतियोगियिन्द हुट्टुवुदु' ऎन्द मेलॆ  
ध्वंस प्रतियोगि सापेक्ष ऎन्दु ऒप्पबेकु.  
हीग् इरुवाग  
'ध्वंस हेतुनिरपेक्ष' ऎन्दरॆ विरोध स्पष्ट. 

हीगॆ ई अनुमान  
अनेक दोषगळिन्द कूडिरुवुदरिन्द  
वस्तुगळिगॆ क्षणिकत्व साधन क्रम  
यावुदू समर्थनीयवल्ल ॥ २८ ॥ 
</details>

<details><summary>सर्वार्थसिद्धिः</summary>

ननु "जातस्य हि ध्रुवो मृत्युः" इति प्रसिद्धम् ।  
अतस्सतां सत्तानुबन्धी विनाशः स्वरूपवन्, न हेतुसापेक्षः झटित्य् एवापतेत् ।  
तस्मात् सर्वं क्षणिकमित्यनूद्य परिहरति- उत्पन्नानामिति ॥  
असारं-न्याय्याद् अन्यद् इत्य् अर्थः । 

तत्र हेतुं विकल्पयति- लिङ्गमिति ।  
एवं विकल्पिते यथासंभवं दोषान् आह-  
तद् इदम् इति ।  
तथा हि ।  
तत्राद्ये तावद्यत् यस्य ध्रुवं भविष्यति  
न तत् तस्य हेतु-सापेक्षं,  
नाशश् च जातानां ध्रुव-भावीत्य् उक्तं स्यात् ।  
तदा कस्यचिद् अङ्कुरस्य सामग्री-प्रवाह-वशात् ध्रुवं  
भविष्यद्भिः पत्र-पुष्पादिभिर्  
घटादीनां कपालादिभिर् अप्य् अनैकान्त्यम्,  
सर्वत्र चैकसन्तानोत्तर-क्षणैः । नहि ते तन्निरपेक्षाः ; तथा  
सति प्रागेवोपनिपाते कथं तत्र सन्तानत्वमपि ? पूर्वक्षणानामर्थक्रियाविरहात् असत्त्वं च स्यात् चार्वाकवादः । द्वितीये तु  
यद्यस्यानुत्पन्नमनुबन्धि न तद्धेत्वपेक्षम्, यथा गोरश्वापोह इति स्यात् । तथा च हेत्वसिद्धिः प्रतियोगिवत्सवोचितहेतु-  
जन्यत्वात् । मुद्गरादयोऽपि सभागसन्तानमात्रारम्भकाः, नतु नाशजनका इति चेन्न ; दीपादिसन्ताना[नाम]न्तिमध्वंसकेषु  
तदसिद्धेः । न हि तत्र विभक्तसूक्ष्मावस्थान्तरापत्तिमिच्छसि ; अन्वयव्यतिरेकाविशेषे व्यवस्थापकाभावात् । निस्स्व-  
भावतया तुच्छस्य हेत्वपेक्षाविरहो व्यवस्थापक इति चेन्न ; प्रतियोगिवदेव नियतकालतया प्रमितस्यात्यन्ततुच्छत्वायोगात्,  
खपुष्पवच्चानादित्वप्रसङ्गेन सर्वभावासिद्धिप्रसङ्गात् । ध्वंसस्य च तुच्छत्वे तत्कालेऽपि स्वकाल इव भावानां सत्त्वप्रसङ्गाच्च । तथा च क्षणभङ्गं प्रतिज्ञाय स्थिरवादं साधयसि । कीदृशं च ध्वंसस्य निस्स्वभावत्वम् ? यदि यत्किंचित्स्वभावविरहः, तत्स्वलक्षणेऽपि समानम् । सर्वस्वभावविरहस्तु ध्वंसेऽप्यसिद्धः । अन्यथा कथमस्य पक्षीकारः ? ध्वंसरूपतया सिद्धस्येति चेत्, तर्हि तत्स्वभावस्य कथं सर्वस्वभावविरहः ? अपि चास्य प्रागसत्त्वे हेत्वपेक्षा दुर्वारा ; प्राक्सत्त्वे तु भावापह्नवः । तत एवाभावस्याप्यभाव इति सर्वाभावः स्यात् । तृतीये च स एव क्षणो यस्य स तत्क्षणः तस्य भावस्तत्क्षणत्वं तदा ध्रुवभावि सहभावीत्यर्थः । अयमपि हेतुरसिद्ध एव । न च प्रध्वंसप्रतियोगिनोर्यौगपद्यसंभवः, संभवे वा भावः पश्चादपि किं न स्यात् ? अनुक्षणशव्दोपचरितस्तु हेतुरनन्तरक्षणवर्तित्वम्, तत्रापि भावोत्पत्त्यपेक्षयाऽऽनन्तर्य- विवक्षायामसिद्धिः । भावस्वरूपापेक्षया त्वानन्तर्यनियमे भाव एव हेतुः स्यादिति कथं हेतुनैरपेक्ष्यम् ? तदतिरिक्तनैरपे- क्ष्यं विवक्षितमिति चेन्न ; तद्वदेव सहकारिणामप्यवर्जनीयत्वादिति । पञ्चमे त्वसिद्धिर्व्याघातश्च । ननु कथं ध्रुवभाविशब्देन तत्त्वविवक्षा शङ्क्यते ? इत्थम्- यद्यतो भिद्यते न तत्तस्य ध्वंसः, यथा रूपस्य रसः । ध्वंसस्तु कस्यचिदेव भवतीति तदात्मकः । अतः स्वोत्पत्तावेव स्वात्मनि ध्वंसे सन्निहिते कथं क्षणान्तरं प्राप्नुयादिति । तत्रेदं ब्रूमः- ततो भिन्नस्यापि तत्प्रध्वंसत्वं यथादर्शनं स्यात् । अन्यथा भिन्नस्य भिन्नकालस्य च कारणत्वादिकमपि हीयेत ; अविशेषात् । स्वात्मन एव स्वनाशात्मकत्वे पश्चादिव स्वकालेऽपि स्वाभावसिद्धेः । स एव सर्वापह्नवस्स्यादिति । तज्जन्यत्वे हेतौ प्रतिज्ञाविरोधः । तज्जन्यत्वं हि तद्धेतुकत्वम् ; तेन कथं हेतुनैरपेक्ष्यसाधनम् ? हेत्वन्तरनैरपेक्ष्यमपि च दुर्वचमित्युक्तम् । अतः क्रमभाविसहकारिविशेषात् कार्यान्तरमिव स्वनाशमपि स्वयमुत्पादयतु नाम । न ततः क्षणिकत्वं सिध्येदिति । बाधश्चामीषां प्रागुक्तप्रत्यभिज्ञया स्पष्टः । आदिशब्दः प्रदर्शितयोरपसिद्धान्तप्रतिज्ञाविरोधयोः संग्रहार्थः ॥ २८ ॥
</details>

<details><summary>नरसिंह-देवः आनन्ददायिनी - २८</summary>

पूर्वशेषतया न पृथक्संगतिरित्यभिप्रायेणाह - नन्विति । केचिदाक्षेपसंगतिमाह नन्वितीत्याहुः । मृत्युः - विनाशः । जननं - सत्ता । तथा च विनाशः भावानामुत्पत्तिक्षणानन्तरभावी अहेतुकत्वे सति भावानामवश्यम्भावित्वात् । य(द्य)दहेतुकत्वे सति यस्यावश्यम्भावि तत्तदनन्तरक्षणभावि यथा घटस्यान्यापोह इति प्रयोगे हेत्वसिद्धिशङ्कापरिहाराय ध्वंसो (भावस्य) हेतुनिरपेक्षः तस्य ध्रुवभावित्वात् अपोहवदिति प्रयोगो द्रष्टव्यः । झडित्येव - उत्पत्त्यनन्तरमेव ।  
मूलस्यायमर्थः - उत्पन्नानां भावानां विनाशस्य ध्रुवभवितृतया हेत्वपेक्षारहितत्वात् जन्मन्येवोपरोधात्सम्बन्धात् सर्वं जगत् क्षणिकमिति । तत्र किं ध्रुवभवितृत्वम्? इति विकल्पयती(विकल्पपरत्वमभिप्रे)त्याह - तत्रेति । एष्यत्त्वमवश्यम्भावित्वमात्रं । जननविधुरता -उत्पत्त्यभावः । तत्क्षणत्वं - भावकालत्वं । अनन्तरक्षणवर्तित्वमनुक्षणत्वं । तत्त्वं - प्रतियोगिस्वरूपत्वं । तज्जन्यत्वं - प्रतियोगिजन्यत्वं । ध्रुवभवितृ(ध्रुवभावित्व)शब्देन एतेषां लाभो यथा संभवति तथोत्तरत्र स्वयमेव दर्शयिष्यति । तेषां समुच्चित्य प्रत्येकम(प्रत्येकं प्राप्त्य)भावादाह - यथासंभवमिति । तत्र क्रमेण दूषणानि वक्तुं प्रतिजानीते - तथाहीति । अनियमो -व्याप्त्यभावः । असिद्धिः हेत्वसिद्धिः । बाधः - साध्याभावनिश्चयः । कस्यचिदिति - व्यभिचारेण व्याप्त्यभावादित्यर्थः ।  
सर्वत्र चेति - तत्तदुत्तरक्षणानां ध्रुवभावित्वात् पूर्वपूर्वक्षणहेतुकत्वाच्चेति भावः । क्षणः - स्वलक्षणं वस्तु । तथासतीति - तथा च सर्वेषामेकक्षणोत्पत्तिसमय एव विनिगम(का)नाभावेनोत्पत्तौ पूर्वापरभावापन्नसंतानसिद्धिर्न स्यादित्यर्थः । असत्त्वं च स्यादिति - उत्तरोत्तरेषां क्षणानां पूर्वपूर्वजन्यत्वाभावेन अर्थक्रियाकारित्वाभावादिति भावः । चार्वाकवादः - निर्हे(अहे)तुक(त्वं)त्ववादः । द्वितीयेत्विति - जननविधुरतेत्यस्मिन् पक्षे इत्यर्थः । हेत्वसिद्धिमेवोपपादयति -प्रतियोगिवदिति । स्वोचितहेतवो मुद्गरादयः । असि(द्धिं परिहरति)द्धिपरिहारं शङ्कते - मुद्गरादय इति । सभागः - विभक्तावयवः । तथा च मुद्गरा(दण्डा)द्यन्वयव्यतिरेकयोरन्यार्थत्वात् ध्वंसस्य न तज्जन्यत्वमिति भावः । दीपेति - तत्रा(न्यथासिद्धेः)न्यार्थत्वस्य वक्तुमशक्यतया ध्वंसस्य तज्जन्यत्वासंभवादित्यर्थः । तत्राप्यन्यथासिद्धिमाशङ्क्य परिहरति - नहीति । तत्र प्रमाणाभावादिति भावः । अन्वयव्यतिरेकाविशेषेऽपि व्यवस्थापकं शङ्कते - निस्स्वभावतयेति । तत्र किं स्व(य)मेव भावः स्वभाव इति स्वरूपं विवक्षितं? आहोस्वित् स्वस्य भावः स्वभाव इति धर्मो वा? इति विकल्पमभिप्रेत्य आद्यं दूषयति - प्रतियोगिवदिति । अत्यन्ततुच्छत्वायोगादिति - शशशृङ्ग(ङ्गादि)वत् निस्स्वरूप (निस्स्वरस) त्वासंभवादित्यर्थः । खपुष्पवदिति - ध्वंसप्रतियोगिनोर्विरोधादुत्तरकालमिव पूर्वमपि भावानां सत्त्वं न स्यादिति; तथा च माध्यमिकमतापात इति भावः ॥  
ननु तुच्छत्वान्न प्रतियोगिविरोध इत्यत आह - ध्वंसस्य चेति । द्वितीये दूषणमाह - कीदृशं चेति । तर्हीति - तद्ध्वंसत्वस्यैव स्वभावत्वादित्यर्थः । अस्येति - ध्वंसस्येत्यर्थः । भावापह्नव इति -ध्वंसकाले प्रतियोगिनोऽसंभवादिति भावः । तत एवेति - यत एव प्रतियोगिनोभावः ततः प्रतियोग्यप्रसिद्ध्या भावोऽपि न स्यादिति माध्यमिकमतप्रसङ्ग इति भावः । न (ही) चेति -विरोधादिति भावः । संभवे(वे) चेति - विरोधाभावादिति भावः । उपचरितस्त्विति - अनुशब्दस्य 'प्रादयो गताद्यर्थे' इति अनुयातः क्षण इति समासे कालवाचि(त्वात्)त्वेन बहुव्रीहिसमासे चान्यपदार्थलक्ष(णकतया)कत्वात् तत्स्थवाचि (त्वमुपचारेणेत्यर्थः) त्वाभावात् तेनोपचरितो लक्षित इति भावः । भाव एवेति - अनन्यथासिद्धनियतपूर्ववृत्तित्वादिति भावः । कथमिति - तथा च बाध इति भावः । तद्वदेवेति - प्रतियोगिन इव मुद्गरादेरप्यन्वयव्यतिरेकसत्त्वादिति भावः । पञ्चम इति - ध्वंसप्रतियोगिनोरैक्यानभ्युपगमात् भावाभावयोः परस्परविरोधिनोरैक्यस्य विरुद्धत्वादित्यर्थः; अन्यथा भावस्सर्वदा स्यान्न स्याद्वेति न क्षणिकत्वसिद्धिरेति भावः । नन्वस्याः कोटेरुत्थितिरेव न सम्भवति; शब्दस्य तद्बोधनासामर्थ्यात् । तथा च असम्भवद्विकल्पदोषः । तथा भावानां सहेतुकत्वात् तद(भेदे अ) हेतुकत्वं वा कथं? ततः क्षणिकत्वं वा कथं सिध्येत्? इति शङ्कामाशङ्क्य परिहरति - नन्वित्यादिना । अन्यथेति - पूर्वक्षणानामप्युत्तरक्षणहेतुत्वं न स्यादित्यर्थः । प्रतिज्ञाविरोध इति - हेतुसाध्ययो (साध्येनहेतो) र्विरुद्धत्वादित्यर्थः । यद्वा प्रतिज्ञावाक्यस्य हेतुवाक्येन विरुद्धत्वादित्यर्थः । विरोधपरिहारमाशङ्क्य परिहरति - हेत्वन्तरेति । तद्वदेव सहकारिणामित्यर्थः । ननु सहकारिसापेक्षत्वेऽप्युत्पत्त्यनन्तरमेव ध्वंससम्भवात् क्षणिकत्वं स्यादित्यत्राह - क्रमभावीति । ध्वंसजनने सहकारिणामाद्यक्षण एव भावित्वमित्यत्र नियामकाभावात्; यदा कदाचित्सहकारिलाभे प्रतियोगिनो ध्वंसजनकत्वेऽपि न क्षणिकत्वसिद्धिरित्यर्थः ॥ २८ ॥
</details>

<details><summary>उत्तमूरु-वीरराघवः अलभ्यलाभः - २८</summary>

पुनर्निर्दुष्टानुमानेन प्रत्यभिज्ञाया अन्यथासिद्धिमाशंक्य परिहरति उत्पन्नानामिति । भावो विनाशी उत्पन्नत्वात् । विनाशो हेतुनिरपेक्षः ध्रुवभावित्वात् । जगत् क्षणिकं निरपेक्षनाशप्रतियोगित्वादित्यनुमीयते । मध्यानुमाने हेतुः ध्रुवभावित्वम् । तत् किमिति विकल्प्य विमृशति लिंगं हीति । एष्यत्त्वं = भविष्यत्वम् । ध्रुवम् - अकादाचित्कं भवतीति ध्रुवभावीत्युक्तौ अनुत्पन्नत्वं हेतुः । तत्क्षणत्वं प्रतियोग्यधिकरणं क्षणरूपं एकं यदधिकरणक्षणः, तत्त्वम् । अनुक्षणत्वं प्रतियोग्यधिकरणक्षणोत्तरक्षणस्थत्वं वा प्रतियोग्युत्तरक्षणस्थत्वं वा । अनियमेति । अनियमः - व्याप्त्यभावः, आदिना पञ्चमपक्षोक्तव्याघातादिग्रहणम् । वक्ष्यति च अपसिद्धान्त - प्रतिज्ञाविरोधयोर्महणम् ।  
ध्रुवो मृत्युरिति । मृत्युशब्दो न देहवियोगपरः किं तु सामान्यतो विनाशपरः, 'न जायते  
म्रियते वा' इत्युपक्रमात् । स्वरूपवदिति । न हि वस्तुनः स्वरूपं वस्तुप्रयोजकातिरिक्तहेतुसापेक्षं लोके दृष्टमिति भावः । न हेतुसापेक्षः - हेतुनिरपेक्षः । असारम् चाधितार्थकम् । यदिति । यस्य तस्येति प्रयोगः हेतुनिरपेक्षत्वे प्रतियोगिनः पूर्वमेव किं न स्थित इति शंकावारणाय । नाशस्य तदीयत्वात् तदुत्पत्तेः प्राङ् न स्थित्यवकाश इति तदाशयः । पत्रपुष्पादौ व्यभिचारमाह तदेति । उत्तरक्षणैरिति । अनेकान्त्यमित्यनुषङ्गः । यस्य घटपटादेर्ये उत्तरक्षणाः ध्रुवभाविनः तेषां पूर्वपूर्वक्षणहेतुकत्वत्याभिमतत्वात् साध्याभावात् व्यभिचार इति । प्रागेवोपनिपाते = सर्वेषां क्षणानां वस्तुभूतानां प्रथमक्षण वा भावे इत्यर्थः । चार्वाकवादश्चेति । सर्कमाकस्मिकं यादृच्छिकं स्वभावत एव भवति; कार्यकारणभाव एव क्वापि नेति तत्पक्षः । द्वितीये, जननविधुरत्वरूपद्वितीयकल्पे । अश्वापोहः - अश्वव्यावृत्तिः अश्वभेदः । स्यात् - व्याप्तिः स्यात् । अनुत्पन्नत्वस्य हेत्वनपेक्षत्वस्य च व्याप्तिसत्त्वेऽपि पक्षे हेत्वसिद्धिरिति भादेनाह तथाचेति । हेतुजन्यत्वात् - मुद्गरादिजन्यत्वानुभवात् । मुद्गरस्य । वस्तुहेतुत्वं, न त्वभावहेतुत्वमित्याक्षिपति मुद्गरेति । सभागसंतानेति । अनेकभागपुञ्जात्मके घटादौ पुञ्जसंतानः पूर्वपूर्वक्षणमात्रसिद्धः । भागरूपसंतानारम्भस्तु मुद्गरादिनेति भावः । अन्तिमध्वं - सकेषु - अन्तिमदीपज्वालानाशकत्वाभिमतवाय्वादिषु । नहीति । तत्रापि तेजस्सूक्ष्मावस्थास्थितिरित्यस्मन्मतम्; न तु तन्मतम् । अन्वयव्यतिरेकाविशेषे, मुद्गरसंतानक्षणयोरिव मुद्गरपूर्वक्षणनाशयोरपि अन्वये व्यतिरेके च समाने । तुच्छस्य - नाशस्य । अत्यन्ततुच्छत्वं शशविषाणसोदरत्वम् । अनादित्वेति । सर्वस्यापि नाशस्येति शेषः । तुच्छत्वे - अभावे सति । स्वलक्षणे - तत्तद्भावरूपवस्तुन्यपि । अस्य - शशविषाणविलक्षणस्य । आश्रयासिद्धिमप्याह तत एवेति । उपचरित इति । अनुगतः पश्चात्तनः क्षणः यस्य सः अनुक्षण इति बहुव्रीहिसिद्ध इत्यर्थः । सहकारिणामपीति । कालादृष्टेश्वरमुद्गरादीनामित्यर्थः । अन्यथा द्वितीयक्षण एव नाशापत्तेः । सहकारिनिरपेक्षमेव कस्यचिद्धेतुत्वमिति बौद्धमते इदमिष्टमिति न शक्यमित्याशयेन अवर्जनीयत्वादित्युक्तम् । प्रागेव शक्त्यशक्त्यादिविरोधानां परिहृतत्वादिति भावः । व्याघात इति तत्प्रतियोगिकत्वं तत्तादात्म्यश्च व्याहतमिति भावः । यथा रूपस्य रस इति । रूपात् भिद्यमानो रसः रूपीयो न भवतीत्यर्थः । तद्भिन्नत्वं यत्र, तत्र न तदीयत्वम् । अत्र तदीयत्वमपि । अतस्तद्भिन्नत्वं न भवति, किं तु तत्तादात्म्यमिति भावः । गुणगुण्यभेदवादिमतानुसारेणेदम् । ध्रुवभावित्वादित्यस्य ध्रुवतया तदीयत्वादित्यर्थे तदात्मकत्वादिति फलति । यद्वा तेन सह ध्रुवभावित्वं नाम तन्नियतत्वम् । तत् तदधिकरणसर्वदेशकालवर्तित्वरूपं चेत्, तादृशार्थद्वयकल्पने मानाभावात् तदात्मकत्व एव पर्यवसानमिति विवक्षितम् ॥ २८ ॥
</details>

<details><summary>वाधूल-श्रीनिवासः गूढार्थ-विवृतिः - २८</summary>

उत्पन्नानामिति । ध्रुवभवितृतयेति हेतुं षोढा विकल्प्य आद्ये व्यभिचारम्, द्वितीयेऽसिद्धिम्, तृतीयेऽप्यसिद्धिम्, चतुर्थे विकल्प्य भेदेनासिद्धिप्रतिज्ञाविरोधौ, पञ्चमे व्याघातं षष्ठे प्रतिज्ञाहेतुविरोधं षट्स्वपि प्रत्यक्षबाधं चाह - तथाहीत्यादिना । अनुक्षणशब्दस्यानन्तरक्षणवाचिनो न तद्व्यक्तिवाचित्वमित्यत आह उपचरित इति ॥ २८ ॥
</details>

<details><summary>सौम्य-वरद-रामानुज-गूढार्थ-प्रकाशः - २८</summary>

श्लोके 'जन्मन्येवोपरोधात्' इति जन्मनि सत्येव विनाशाद्यवश्यम्भावादित्यर्थः । एवकारेण विलम्बहेत्वभावात् उत्पत्त्यनन्तरमेव विनाशः सूच्यते । स्वरूपवदिति । वैधर्म्यदृष्टान्तः । तत्राद्य इति । आद्ये विकल्प इत्यर्थः । घटादिभावाः पक्षः, निर्हेतुकविनाशत्वं साध्यम्, ध्रुवभाविविनाशवत्त्वं हेतुः, मेघपटलादिर्दृष्टान्तः । यद्वा, घटादिविनाशः पक्षः, तेषां नाशस्य ध्रुवभावित्वं हेतुः, निर्हेतुकत्वं साध्यम्, मेघपटलादिनाशो दृष्टान्त इति भावः । बाह्यमतानुसारेण उदाहरणोपनयावयवद्वयोपादानं यद् यस्येति । तन्निरपेक्षाः हेतुनिरपेक्षाः । तथैव क्वचित् पाठः । पूर्वक्षणानाम् - उत्तरोत्तरक्षणानाम् । चार्वाकवादे - निर्हेतुकत्ववादे । पूर्वक्षणानां उत्तरोत्तरोत्पादनरूपप्रयोजनकार्याभावात् असत्त्वं मिथ्यात्वं स्यादित्यर्थः । बाह्यमते अर्थक्रियाकारित्वरूपाविसंवादित्वेन वस्तूनां सत्यत्वाङ्गीकारादिति भावः । द्वितीये त्विति । ध्रुवभाविशब्दस्य स्वाभाविकादनुबन्धिवाचित्वात् तस्य फलितार्थमाह - अनुत्पन्नमनुबन्धीति । अश्वापोहः - अश्वतादात्म्याभाव इत्यर्थः । सभागेति । विभागवद्वस्तुसन्तानमात्रजनका इत्यर्थः । नदीति । तथा च अपसिद्धान्त इति भावः ।  
यथा नाशप्रतियोगिषु हेत्वन्वयव्यतिरेवदर्शनात् सहेतुकत्वम् तथा नाशेऽपि मुद्गराद्यन्वव्यतिरेकदर्शनात् तद्धेतुकत्वं स्वीकार्यम्; वैषम्यव्यवस्थापकाभावादिति । हेत्वन्तरमाह - अन्वयव्यतिरेकेति । अत्यन्ततुच्छत्वायोगादिति । अनेन विनाशस्य किञ्चित्तुच्छत्वं सूच्यते । एवं च विनाशस्य भावान्तरात्मतया भावव्यतिरिक्तत्वमप्रामाणिकमिति सूचितम् । खपुष्पवत् इत्यतः पूर्वम्, 'अन्यथा' इति शेषः । सर्वभावासिद्धिप्रसङ्गादिति । नाशस्यानादित्वेन पूर्वमपि विद्यमानतया तत्प्रतियोगिभावानां सर्वदा सिद्धि: स्यादित्यर्थः । ननु खपुष्पवत् विनाशस्य तुच्छत्वेनाविद्यमानत्वात् सर्वभावसिद्धिरनुपपन्नेत्यस्वरसादाह - ध्वंसस्य चेति । प्रतियोगिरूपनिरूपकाभावस्यापह्नवात् निरूप्यस्याभावस्याप्यसंभवात् भावाभावरूपसर्वशून्यवादः स्यादिति भावः । स एव क्षण इति । अत्र क्षणशब्दः कालवाची । असिद्धिर्व्याघातश्चेति । नाशस्य प्रतियोगिरूपत्वासंभवात् असिद्धिः, सहेतुप्रतियोग्यात्मकत्वेन निर्हेतुकत्वसाधने व्याहतिश्चेति भावः । तत्त्वविवक्षेति । तस्य भावः तत्त्वम् । तदात्मकत्वविवक्षेत्यर्थः । कस्य चिदेव भवतीति तदात्मक इति । प्रतियोग्यात्मकत्वाभावेऽन्यं प्रतिध्वंसः स्यादिति भावः । नाशस्य प्रतियोगिजन्यत्वे नाश[क?] सद्भावात् [अ?] विलम्बेन नाशः स्यादिति क्षणिकत्वं स्यादित्यत्राह अत इति ॥ २८ ॥
</details>

<details><summary>अभिनव-रङ्गनाथः भाव-प्रकाशः - २८</summary>

\*जातस्य हि ध्रुवो मृत्युरितीति - एतेन परोक्तध्रुवभावित्वहेतोः पक्षसत्त्वस्य सिद्धान्तिसंमतत्वप्रदर्शनव्याजेन गीताभाष्योक्तदिशा तत्वसंग्रहकृतो विनाशद्वैविध्यकल्पनमनुचितमिति सूचितं; तथाहि - 'उत्पत्तिविनाशादयस्सतो द्रव्यस्यावस्थाविशेषाः' इत्यादिभाष्येण उत्पाद इव विनाशोऽपि सहेतुकः असत्त्वाभाववांश्च प्रमाणप्रतिपन्न इत्यादिकं स्थापितं । धर्मधर्मिणोर्भेदः एकस्यैव कालभेदेन नानास्वभावयोगश्च संभवतीत्यत्रैव पूर्वं व्यवस्थापितं । संबन्धानुपपत्तिश्च परिहरिष्यते । अतः उत्पत्तिप्रतीतिरिव नाशसामान्यप्रतीतिः प्रमेति युक्तम् ।  
तत्वसंग्रहे तु -  
अहेतुकत्वात्किञ्चायां असन् वन्ध्यासुतादिवत् ।  
अथवाऽऽकाशवन्नित्यो न प्रकारान्तरं यतः ॥ ३७० ॥  
असत्त्वे सर्वभावानां नित्यत्वं स्यादनाशतः ।  
सर्वसंस्कारनाशित्वप्रत्ययश्चानिमित्तकः ॥ ३७१  
नित्यत्वेऽपि सहस्थानं विनाशेनाविरोधतः ।  
अजातस्य हि नाशोक्तिः नैव युक्त्यनुपातिनी ॥ ३७२  
इत्युद्योतकरोक्षेपस्य -  
तदत्र कतमं नाशं परे पर्यनुयुञ्जते?  
किं क्षणस्थायधर्माणं भावमेव तथोदितम् ॥ ३७३  
अथ भावस्वरूपस्य निवृत्तिं ध्वंससंज्ञितम्?  
पूर्वपर्यनुयोगे हि नैव किञ्चिद्विरुध्यते ॥ ३७४  
यो हि भावः क्षणस्थायी विनाश इति गीयते ।  
तं हेतुमन्तमिच्छामः पराभावात्त्वहेतुकम् ॥ ३७५  
वस्त्वनन्तरभावित्वं न तत्र त्वस्ति तादृशि ।  
चलभावस्वरूपस्य भावेनैव सहोदयात् ॥ ३७६  
अतो विनाशसद्भावान्न नित्यास्सर्वसंस्कृताः ।  
न विनाशीति बुद्धिश्च निर्निमित्ता प्रसज्यते ॥ ३७७  
भावध्वंसात्मनश्चैवं नाशस्यासत्त्वमिष्यते ।  
वस्तुरूपवियोगेन न भावाभावरूपतः ॥ ३८२  
निवृत्तिरूपताऽप्यस्मिन् विधिना नाभिधीयते ।  
वस्तुरूपानुवृत्तिश्च क्षणादूर्ध्वं निषिध्यते ॥ ३८३  
अतो व्यवस्थितं रूपं विहितं नास्य किञ्चन ।  
इति नित्यविकल्पोऽस्मिन् क्रियमाणो निरास्पदः ॥ ३८४  
इति परिहार उक्तः । अत्र पञ्चिका - द्विविधो हि विनाशो विधेः प्रतिषेधलक्षणः; तथा हि -क्षणस्थितिधर्मा भाव एव चलो विनश्यतीति कृत्वा विनाश इत्याख्यायते । यद्वा -भावस्वभावप्रच्युतिलक्षणप्रध्वंसापरनामाविनशनं विनाश इति । अत्र विचार्यते -पूर्वदेशसंबन्धवियोगपूर्वकदेशान्तरप्राप्तिदशायामेव चलनं सर्वसंप्रतिपन्नं । तदात्वे विनाशप्रतीतिर्न संप्रतिपन्ना; किंतु चलनप्रतीतिरेव । चलनं च न वस्तुनो विनाशः । वस्तुस्वभावप्रच्युतिदशायामेव विनाशप्रतीतिः । सा च चलनमादाय न विश्राम्यति । अत एव -  
प्रथमे कारणं जातमविनष्टं तदा च तत् ।  
क्षणिकत्वात्तु तत्कार्यं क्षणकाले न वर्तते ॥ ५०९  
तस्मादनष्टात्तद्धेतोः प्रथमक्षणभाविनः ।  
कार्यमुत्पद्यते शक्तौ द्वितीयक्षण एव तु ॥ ५१२  
इति भवदुक्तिसंगतिः । अस्तु धर्मधर्मिणोरभेदवादिनां भवतां चलनकाल एव विनाशः; अथापि 'भाव एव चलो विनश्यतीति कृत्वा विनाश इत्याख्यायते' इति भवदुक्त्या यो विनश्यति तद्भावरूप एव विनाश इति प्रतीयते । एवं 'जन्मतो नान्यथा स्थितिः' इत्युक्त्या जन्मकाल एव विनाशसत्ताकाल इति च । इत्थं च उत्पत्तिक्षण एव विनाशप्रतीतिरिति महदिदं चित्रं । एवं धर्मधर्मिणोर्मेदमभ्युपगच्छतः परस्योपरि -  
तथा हि नाशको हेतुर्न भावाव्यतिरेकिणः ।  
नाशस्य कारको युक्तः स्वहेतोर्भावजन्मतः ॥ ३५८  
इति भवदारोपितदोषः परावृत्य भवन्तमेवाश्रयति । पूर्वपूर्वक्षणनाशस्य उत्तरोत्तरक्षणरूपत्वाङ्गीकारे च सान्वयविनाशाङ्गीकारप्रसङ्गः । स्वभावप्रच्युतिदशायामपि श्रीभाष्यादिसिद्धान्तितस्य निरन्वयविनाशासंभवस्य अनुपदमेव व्यवस्थापयिष्यमाणतया विनाशप्रतीत्योर्वैलक्षण्ये विनिगमकविरहेण एकजातीयेनैव विनाशेन निर्वाहे एको वस्तुरूपः अन्यश्शशविषाणवदसन्निति विनाशद्वैविध्यकल्पनं स्वेच्छामात्रनिबन्धनमेव । चलनदशायामपि पूर्वोत्तरक्षणयोस्तादाम्यानभ्युपगमेन पूर्वक्षणस्य निरन्वयविनाशसंभवेन भवत्पक्षेणोभयोरसत्त्वसंभवात् स्वभावप्रच्युतिदशायां सिद्धान्तानुसारेण वस्तुनस्संभवेन उभयोर्वस्तुत्वसंभवाच्च । अतः एकस्य वस्तुभूतस्य विनाशस्य अपरस्यावस्तुभूतस्य ध्वंसस्याङ्गीकरणमनुचितमिति । एतेन -  
संतानोच्छेदरूपस्तु विनाशो यो न हेतुमान् ।  
तस्यान्तेऽपि न भावोऽस्ति तथा जन्म तु वार्यते ॥ ४३९  
विलक्षणकपालादेस्त्वादस्तु सहेतुकः ।  
सोऽप्यादौ जायते नैव तदा हेतोरसम्भवात् ॥ ४४०  
इत्युक्तिरप्यनुचितेति ।  
\*द्वितीये तु इति - धर्मधर्मिणोस्संबन्धो व्यवस्थापयिष्यते ।  
अतः -  
सर्वत्रैवानपेक्षाश्च विनाशे जन्मिनोऽस्विलाः ।  
सर्वथा नाशहेतूनां तत्राकिञ्चित्करत्वतः ॥ ३५७  
पदार्थव्यतिरिक्ते तु नाशनाम्नि कृते सति ।  
भावे हेत्वन्तरैस्तस्य न किञ्चिदुपजायते ॥ ३६०  
इत्येतत्पक्षपरिष्करणेन सिद्धान्तदूषणं न संभवतीति बोध्यम् ॥  
\*सर्वभावासिद्धीति - ध्वंसस्याहेतुकत्वासत्त्वनिस्स्वभावत्वाङ्गीकारे माध्यमिकावृत्तिबोधिचर्यावतारपञ्चिकोक्तदिशा सर्वेषामपि निस्स्वभावत्वप्रसङ्गेन - विज्ञप्तिमात्रतासिद्धिर्धीमद्भिर्विमलीकृता ।  
इत्याद्युक्तिरसङ्गतेति भावः । \*ध्वंसस्य च तुच्छत्वे इति -  
प्रध्वंसो भवतीत्येव न भावो भवतीत्ययम् ।  
अर्थः प्रत्याय्यते त्वत्र न विधिः कस्यचिन्मतः ॥ २८९  
ध्वंसनाम्नः पदार्थस्य विधाने पुनरस्य न ।  
वस्तुनो जायते किंञ्चिदित्येतत्किं निवर्तते? ॥  
इत्युक्तिरप्यनुचिता । भवताऽपि वस्तुरूपनाशाङ्गीकारेण तत्र विधिरूपताया अत्र तद्वैलक्षण्यस्य च नियामकाभावात् । ध्वंसनाम्नः पदार्थस्य विधाने वस्तुनो ध्वंसस्य च परमार्थत्वेन उभयोस्संबन्धस्संभवति । एकस्य वस्तुता अन्यस्य चावस्तुत्वं यदि तदा वस्त्ववस्तुनोस्संबन्धो न संभवति । एतेन -  
भावध्वंसात्मनोश्चैवं नाशस्यासत्त्वमिष्यते ।  
वस्तुरूपनियोगेन न भावाभावरूपतः ॥ ३८२  
इत्येतद्विवरणपञ्चिकायां 'यदि हि स्वभावनिषेघलक्षणो विनाशः तेषामसन् स्यात् तदा नित्यत्वमेषां स्यात् यावता स्वभावनिषेधलक्षणो नाशस्स्वयमसद्रूपोऽस्त्येवेति कथं नित्या भवेयुः?' इत्युक्तिरप्यपास्ता; सदसतोस्संबन्धानुपपत्तिर्बुद्धिसरे विवेचयिष्यते इति भावः ॥ २८ ॥
</details>









