+++
title = "034 नेत्रादेर्दीपिकादेरिव नियमयुतम्"

+++
<details><summary>मूलम्</summary>

नेत्रादेर्दीपिकादेरिव नियमयुतं तैजसत्वादिसाध्ये रूपादिग्राहकत्वं यदि करणतया स्यादसाधारणत्वम् ।  
तत्साहाय्यं त्वसिद्धं भवति गमकतामात्रमप्यञ्जनादावक्षाहङ्कारिकत्वं श्रुतिपथनिपुणैर्घोषितं नैव बाध्यम् ॥ ३४ ॥
</details>

<details><summary>वरदार्य-सर्वाङ्कषा - ३४</summary>

त्रिगुणद्रव्यस्य जगदुपादानत्वकथनप्रसङ्गे, तद्विपरीतपरमाणूपादानतावादस्य, तत्प्रसङ्गात् कार्यकारणभावस्य च निरूपणमावश्यकमभूत् । एवं प्रसक्तं परिसमाप्य उपक्रान्तं विचारमनुवर्तयति । तत्र प्रथममिन्द्रियाणां सात्त्विकाहंकारोपादानत्वं न संभवति, तेषां भौतिकत्वादिति वैशेषिकमतं निराकरोतिनेत्रादेरित्यादिना । इन्द्रियाणां सात्त्विकाहंकारोपादानत्वं न सङ्गच्छते; तेषां भौतिकत्वस्य तन्त्रान्तरे साधनात् । तथा हि 'चक्षुरिन्द्रियम् तैजसम्, रसाद्यग्राहकत्वे सति रूपग्राहकत्वात्, प्रदीपवदित्यनुमानम् । नेत्रादेरित्यादिना इतरसर्वेन्द्रियाणां ग्रहणम् । दीपिकादेरिवेति दृष्टान्तः । तैजसत्वादिसाध्ये नियमयुतं रूपादिग्राहकत्वंम् स्पर्शाद्यग्राहकत्वे सति रूपग्राहकत्वादिरूपं यदुक्तम्, तत्र रूपग्राहकत्वं किंरूपं विवक्षितम्, किं रूपसाक्षात्कारकरणत्वम्, उत रूपसाक्षात्कारसहकारित्वम्? उत कारणकरणसहकार्यादिसर्वसाधारणं 

[[77]]





नो चेत्, पृथ्व्यादिवाक्येष्विव हि लयपदं व्योम्नि चाक्षेषु च स्यात् । रूपज्ञानकारणत्वम्? तत्र, यदि करणतया, तदा **असाधारणत्वम्** = सर्वसपक्षव्यावृत्तः, पक्षमात्रवृत्तिः हेतुः असाधारण इति यो दोष उक्तः, सः हेतोः स्यात् । रूपसाक्षात्कारकरणत्वरूपं रूपग्राहकत्वं यदि हेतुः, तदा प्रदीपादौ दृष्टान्ते रूपसाक्षात्कारकरणत्वस्याभावात् हेतोः पक्षमात्रवृत्तित्वादसाधारण्यं दोषः । द्वितीये रूपसाक्षात्कारसहकारित्वेन साध्ये, तत्साहाय्यं त्वसिद्धं **भवति** = साक्षादेव कारणानि तु सहकारीण्युच्यन्ते । ‘व्यापारवत्कारणं करणम्” इति लक्षणात् सद्वारककारणानि तु करणानीत्युच्यन्ते । एवञ्च रूपसाक्षात्कारसहकारित्वं पक्षे चक्षुषि असिद्धम्, इन्द्रियस्य करणत्वेन सहकारित्वाभावात् । अतः स्वरूपासिद्धो हेतुः । हेत्वभाववत्पक्षः स्वरूपासिद्धिः इति लक्षणात् । अस्तु तर्हि तृतीयः कल्पः, सर्वस्यापि कोडीकारादित्यत्राहगमकतामात्रमप्यञ्जनादौ असिद्धमिति । नेत्राञ्जनानामौषधादीनामपि नेत्रसहकारित्वात्, रूपसाक्षात्कारहेतुत्वमस्ति, अथापि तत्र पार्थिवत्वमेव, न तैजसत्वम् । अतश्च तैजसत्वरूपसाध्याभाववति हेतोः सत्त्वादनैकान्तिको हेतुः । असिद्धम्, तैजसत्वमिति शेषः । सकलदोषपरिहारक्षमविशेषणदानादिना परिष्कारेऽपि, न दोषपरिहार इत्याहअक्षाहङ्कारिकत्वमित्यादि । येन केनापि परिष्कारेणापि श्रुतिपथनिपुणैः घोषितम् **अक्षाणाम्** = इन्द्रियाणाम् **आहङ्कारिकत्वम्** = अहङ्कारोपादानकत्वंम् नैव **बाध्यम्** = युक्तिभिः नैव बाध्यं भवेत् । युक्त्यपेक्षया शास्त्रस्य बलीयस्त्वात् । 'देवा वैकारिका दश' इति कथनात् इन्द्रियाणां सात्त्विकाहङ्कारोपादानकत्वमेव, न तु भौतिकत्वम् । **देवाः** = इन्द्रियाणि । 'सहैव सन्तं न विजानन्ति देवाः ' (तै. आ.3-11-24) इत्यत्र वेदे **देवाः** = इन्द्रियाणि इति व्याख्यानात् । सात्त्विकाहङ्कारस्य वैकारिक इति संज्ञा (श्लो. 11) ॥ एवमेव ' घ्राणेन्द्रियं पार्थिवम्, रूपाद्यग्राहकत्वे सति गन्धग्राहकत्वात्, कुङ्कुमगन्धाभिव्यञ्जकगोघृतवत्' इत्याद्यनुमानान्यपि आगमबाधितानीति ज्ञेयम् । अतश्च वेदान्तिनाम् इन्द्रियाणामाहङ्कारिकत्वेन, अनुमानेन भौतिकत्वसाधनं न शक्यम् ॥ ३४ ॥
</details>

<details><summary>वरदार्य-सर्वाङ्कषा-पाठान्तरम् - ३४</summary>

त्रिगुणद्रव्यस्य जगदुपादानत्वकथनप्रसङ्गे, तद्विपरीतपरमाणूपादानतावादस्य, तत्सङ्गात्‌ कार्यकारणभावस्य च निरूपणमावश्यकमभूत्‌ । एवं प्रसक्तं परिसमाप्य उपक्रान्तं विचारमनुवर्तयति । तत्र प्रथममिन्द्रियाणं सात्विकाहंकारोपादानत्वं न संभवति, तेषां भौतिकत्वादिति वैशेषिकमतं निराकरोति – नेत्रादेरित्यादिना । इन्द्रियाणां सात्विकाहकारोपादानत्वं न सङ्गच्छते; तेषां भौतिकत्वस्य तन्त्रान्तरे साधनात्‌ । तथा हि 'चक्षुरिन्द्रियम्‌ तैजसम्‌, रसाद्यग्राहकत्वे सति रूपग्राहकत्वात्‌, प्रदीपवदि'त्यनुमानम्‌ । नेत्रादेरित्यादिना इतरसर्वेन्द्रियाणां ग्रहणम्‌ । दीपिकादेरिवेति दृष्टान्तः । तैजसत्वादिसाध्ये नियमयुतं रूपादिग्राहकत्वं   
स्पर्शाद्यग्राहकत्वे सति रूपग्राहकत्वादिरूपं यदुक्तम्‌, तत्र रूपग्राहकत्वं किंरूपं विवक्षितम्‌, किं रूपसाक्षात्कारकरणत्वम्‌, उत रूपसाक्षात्कारसहकारित्वम्‌? उत कारणकरणसहकार्यादिसर्वसाधारणं रूपज्ञानकारणत्वम्‌? तत्र, यदि करणतया, तदा असाधारणत्वम्‌ = सर्वसपक्षव्यावृत्तः, पक्षमात्रवृत्तिः हेतुः असाधारण इति यो दोष उक्तः, सः हेतोः स्यात्‌ । रूपसाक्षात्कारकरणत्वरूपं रूपग्राहकत्वं यदि हेतुः, तदा प्रदीपादौ दृष्टान्ते रूपसाक्षात्कारकरणत्वस्याभावात्‌ हेतोः पक्षमात्रवृत्तित्वादसाधारण्यं दोषः । द्वितीये रूपसाक्षात्कारसहकारित्वेन साध्ये, तत्साहाय्यं त्वसिद्धं भवति = साक्षादेव कारणानि तु सहकारीण्युच्यन्ते । 'व्यापारवत्कारणं करणम्‌' इति लक्षणात्‌ सद्वारककारणानि तु करणानीत्युच्यन्ते । एवन्च रूपसाक्षात्कारसहकारित्वं पक्षे चक्षुषि असिद्धम्‌, इन्द्रियस्य करणत्वेन सहकारित्वाभावात्‌ । अतः स्वरूपासिद्धो हेतुः । हेत्वभाववत्पक्षः स्वरूपासिद्ध: इति लक्षणात्‌ । अस्तु तर्हि तृतीयः कल्पः, सर्वस्यापि क्रोडीकारादित्यत्राह - गमकतामात्रमप्यञ्जनादौ असिद्धमिति । नेत्राञ्जनानामौषधादीनामपि नेत्रसहकारित्वात्‌, रूपसाक्षात्कारहेतुत्वमस्ति, अथापि तत्र पार्थिवत्वमेव, न तैजसत्वम्‌ । अतश्च तैजसत्वरूपसाध्याभाववति हेतोः सत्त्वादनैकान्तिको हेतुः । असिद्धम्‌, तैजसत्वमिति शेषः । सकलदोषपरिहारक्षमविशेषणदानादिना परिष्कारेऽपि, न दोषपरिहार इत्याह - अक्षाहङ्कारिकत्वमित्यादि । येन केनापि परिष्कारेणापि श्रुतिपथनिपुणैःघोषितम्‌ अक्षाणाम्‌ = इन्द्रियाणाम्‌ आहङ्कारिकत्वम्‌ = अहङ्कारोपादानकत्वं नैव बाध्यम्‌ = युक्तिभिः नैव बाध्यं भवेत्‌ । युक्त्यपेक्षया शास्त्रस्य बलीयस्त्वात्‌ । 'देवा वैकारिका दश' इति कथनात्‌ इन्द्रियाणां सात्त्विकाहङ्कारोपादानकत्वमेव, न तु भौतिकत्वम्‌ । देवाः = इन्द्रियाणि । 'सहैव सन्तं न विजानन्ति देवाः' (तै.आ.३-११-२४) इत्यत्र वेदे देवाः = इन्द्रियाणि इति व्याख्यानात्‌ । सात्विकाहङ्कारस्य वैकारिक इति संज्ञा (श्लो.११) ॥ एवमेव 'घ्राणेन्द्रियं पार्थिवम्‌, रूपाद्यग्राहकत्वे सति गन्धग्राहकत्वात्‌, कुङ्कुमगन्धाभिव्यञ्जकगोघृतवत्‌' इत्याद्यनुमानान्यपि आगमबाधितानीति ज्ञेयम्‌ । अतश्च वेदान्तिनाम्‌ इन्द्रियाणामाहङ्कारिकत्वेन, अनुमानेन भौतिकत्वसाधनं न शक्यम्‌ ॥ ३४ ॥
</details>

<details><summary>वरदार्य-सुबोधिनी (कन्नड) - ३४</summary>

…

हीगॆ परमात्मन शरीरवाद प्रकृतिये जगत्तिगॆ मूलकारण ऎन्दु स्थापिसियायितु. सृष्टि प्रकरणदल्लि इन्द्रियगळु सात्विकाहङ्कारदिन्द हुट्टुत्तवॆ ऎन्दु हेळिद्दन्नु स्थिरपडिसुवुदक्कागि पञ्चभूतगळिन्द इन्द्रि

यगळु हुट्टुत्तवॆ ऎम्ब वैशेषिकर पक्षवन्नु निराकरिसुत्तारॆ.

दीपिकादेरिव नेत्रादेः तैजसत्वादिसाध्यॆ नियमयुतं रूपादिग्राहकत्व, यदि करणतया, असाधारणत्वं स्यात्

48

तत्साहाय्यं त्वसिद्धं भवति गनुकतामात्र मञ्जनाद् अक्षाहङ्कारिकत्वं श्रुतिपथनिर्पुतं नैव बाध्यं दीपादिगळन्तॆ चक्षुरादि इन्द्रियगळिगॆ तैजसत्यादिगळन्नु साधिसुवुदरल्लि 'रूपादिगळन्नु मात्र ग्रहिसुवुदरिन्द ऎन्नुवुदरल्लि रूपादि ज्ञानगळिगॆ करणत्ववे हेतुवाद पक्षदल्लि हेतुविगॆ 'असाधारणत्व' ऎम्ब दोष बरुवुदु.

वैशेषिकरु घ्राणादि ऐदु इन्द्रियगळु क्रमवागि पञ्चभूतगळिन्द हुट्टुत्तवॆयॆन्दू, अवु भौतिकवॆन्दू हेळुत्तारॆ. उदाहरणॆगॆ-चक्षु रिन्द्रिय रूप ऒन्दन्ने ग्रहिसुवुदरिन्द तैजस, ऎम्ब अनुमानदिन्द चक्षु रिन्द्रिय तेजस्सिगॆ सेरिद्दॆन्दु साधिसुत्तारॆ. इल्लि 'रूप ऒन्दन्ने ग्रहि सुवुदु' ऎम्बुदर अर्थवेनु? 'रूपविषयक ज्ञानक्कॆ करणवागुवुदु ऎन्दु अदर अर्थवादरॆ दृष्टान्तवाद दीपदल्लि हेतुविल्लदिरुवुदरिन्द “असाधारण' ऎम्ब दोष बरुत्तदॆ. दीप रूपज्ञानक्कॆ सहकारि कारणवे हॊरतु करणवल्ल.

तत्साहाय्कन्तु असिद्धं भवति- रूप ज्ञानक्कॆ सहकारिकारण त्ववे हेतुवादरॆ, अदु पक्षदल्लिल्ल; चक्षुरिन्द्रिय करणवे हॊरतु सहकारियल्ल. इदरिन्द हेतुविगॆ 'स्वरूपासिद्धि' ऎम्ब दोष बरुत्तदॆ. तद्धमकतामात्रमसि अञ्जना असिद्धं भवति ऎरडक्कू समान वाद 'रूप ज्ञानक्कॆ हेतु' ऎम्बुदु हेतुवादरॆ दृष्टि शक्तिगॆ पोषक वाद अञ्जनादिगळल्लि तैजसत्व इल्लदिरुवुदरिन्द हेतुविगॆ 'व्यभिचार' ऎम्ब दोष बरुत्तदॆ.

प्रतियॊन्दु कार्यक्कू साधारण कारण, असाधारण कारण, सहकारि कारण ऎन्दु मूरु विध कारणगळिरुत्तवॆ. असाधारण कारणवे करण, उळिदवु कारण. चक्षुरिन्द्रिय करण, दीप सहकारिकारण. ई दृष्टान्तदिन्द चक्षुरिन्द्रिय तैजसवॆन्नुवुदु सरियल्ल.

श्रुतिपथनिपुणै घोषितं अक्षाहङ्कारित्वं नैव बाध्यं परम वैदिकराद मनु मुन्तादवरिन्द 'तैजसानीन्द्रियाण्याहुः' ऎन्दु प्रतिपादितवाद अहङ्कारदिन्द इन्द्रियगळु हुट्टिरुवुदॆम्बुदु याव रीतियल्लू अप्रमाणवॆनिसुवुदिल्ल. ॥ ३४ ॥
</details>

<details><summary>सर्वार्थसिद्धिः - ३४</summary>

प्रकृतस्य प्रकृत्यादिकारणवादस्य प्रतिपक्षा निरस्ताः । तत्र देहादिवदिन्द्रियाणामपि भौतिकत्वं वदतः प्रतिवक्तिनेत्रादेरिति ॥ 

नियम-युतं सावधारणम्,  
रूपादिषु मध्ये रसाद्य्-अग्राहकत्वेन विशेषितम् इत्यर्थः । 

> चक्षुस् तैजसं  
रसाद्य्-अग्राहकत्वे सति  
रूप-ग्राहक-द्रव्यत्वात्  
दीपवद् 

इति ।  

एवं त्वग्-इन्द्रियं वायवीयं  
स्पर्शादिषु मध्ये स्पर्शस्यैव ग्राहक-द्रव्यत्वात् अङ्ग-सङ्गि-सलिल-शैत्याभिव्यञ्जक-वायुवत् ।  

रसनस्याप्यत्वे  
+++(ग्राहकत्वं)+++ रसस्यैवेति दन्तान्तस्-तोय-दृष्टान्तः । 

घ्राणस्य पार्थिवत्वे +++(ग्राहकत्वं)+++ गन्धस्यैवेति  
चन्दन-कुङ्कुमादि-गन्धाभिव्यञ्जक-  
निम्ब-त्वग्-आदि-निदर्शनम् ।  

श्रोत्रस्य तु नभस्त्वे  

> श्रोत्रं गुणावान्तर-जात्या  
स्व-गुण-सजातीय-गुण-ग्राहकम्  
बाह्येन्द्रियत्वात्  
चक्षुरादिवद् 

इति । 

+++(अथवा)+++ शब्दो गुणावान्तर-जात्या  
सजातीय-गुणवतेन्द्रियेण गृह्यते  
बहिर्-इन्द्रिय-व्यवस्थापक-गुणत्वाद्  
रूपादिवत् ।  

शब्दो भूतेन्द्रियग्राह्य इति वा । 
बहिर्-इन्द्रिय-व्यवस्थापकत्वाद्  
इत्येव हेतुः ।  

तथा  
श्रोत्रं भौतिकम्,  
बाह्येन्द्रियत्वात् चक्षुरादिवत् । 

आकाश इन्द्रियारम्भकः,  
भूतत्वात् भूतान्तरवद् इति ।  

शब्दोपलब्धिर् वा भूतेन्द्रिय-करणिका  
बाह्येन्द्रिय-व्यवस्थापकोपलब्धित्वात्,  
रूपोपलब्धिवत् ।  

तत्राद्येषु चतुर्ष्व् अनुमानेषु  
हेतुविकल्पम् अनूद्य दूषयति -  
"यदि करणतये"त्यादिभिः ।  
यस्मिन् सति कार्यं भवत्य् एव तत् करणम्;  
तच् च सन्निकर्ष-विशेष-विशिष्टतयेन्द्रियाणाम् । 

> ननु -  
> 
>> उद्विग्नो ह्य् अन्धकारेण  
कश्चिद् एवं ब्रवीत्य् अपि ।  
किं चक्षुषा ममैतेन  
दृष्टं दीपेन यन्मया ॥  
>
> इति दीपादिषु साधकतमत्वं कश्चिद् ब्रूयात्,  
अतस् सपक्षवृत्तेर् हेतोः  
कथम् असाधारणत्वम् ? 

इत्थम् -  
आलोकेन विनाऽपि जन्तु-भेदेषु  
चक्षुषो रूपादि-ग्राहकत्वं सिद्धम् ।  
अन्धकारे च मनुष्यादीनां  
तत्त्वतो ऽन्यथा वा +++(रूपादि-ग्राहकत्वम्)+++।  
अत ईदृशं प्राधान्यम् अपेक्ष्य  
इन्द्रियेषु करणत्वं  
दीपादिषु सहकारित्वं च  
प्रख्यातम् अनुरुध्य विकल्प-प्रवृत्तेर् अ-विरोधः । 

कोट्य्-अन्तरं दूषयति -  
तत्-साहाय्यं त्व् असिद्धम् इति ।  

> करण-भूतेन्द्रियापेक्षया  
तेषाम् एव दीपादिवत् सहकारित्वम् अनुपपन्नम् 

इत्य् अर्थः ।  

> दीपादीन् प्रति सहकारित्वान् नासिद्धिर् 

इति चेत्  
तर्हि प्रमातृ-प्रमेययोर् अपि तथात्वात् तत्-सिद्धः स्यात् ।  
तयोः सतोरपि कदाचित्कार्यं नास्तीति चेत्तावता करणत्वं माभूत् तत्सहकारित्वं तु सिद्धमेव ।  
"दीपे च सति भाव एवे"ति नियमो नास्ति ।  

> संप्रयोग-विशेष-साहित्यात् स्याद्  

इति चेत् तर्हि  
"तयोर् अपि ततस् स्याद् एवे"त्य् अनैकान्त्यम् ।  

एतेन करणत्वादि-विकल्पानादरेण  
रूपादि-बोधक-द्रव्यत्व-मात्रं हेतुर्  
इत्य् अपि निरस्तम् । 

तद्-व्यनक्ति - भवतीत्यादिना । आदिशब्देन प्रमात्रादिसंग्रहः । 

> अञ्जनस्य शक्ये प्रतिबन्धक-निवर्तकत्व-मात्रम्  

इति चेन् न ;  
अशक्ये गूढ-निदर्शनादौ शक्त्य्-आधानेन सहकारित्व-दृष्टेः ।  

> शक्त्य्-आधानं हि सहकारी 

+इति चेन्न;  
दीपादावपि तथा कॢप्तिप्रसङ्गात् ।  

सत्तयैव हेतुत्वं तत्र दृष्टम्  

इति चेद् अत्रापि तथाऽस्तु ;  
अविशेषात् ।  
ये +++(नैयायिकाः)+++ च तत्-तद्-इन्द्रिय-दोषैर् अपि रूपादि-धीर् अस्तीति मत्वा  

> "शरीर-योगे सत्य् एव +++(न त्व् इन्द्रियादि-योगे)+++ साक्षात्-प्रमितिसाधनम्" 

इति लक्षयन्ति ;  
तन्-मते तत्-तद्-दोषैर् अप्य् अनैकान्त्यम् +++(साध्ये)+++ -  
तेषां तैजसत्वानभ्युपगमात् +++(पित्तादि-दोषाणाम् पार्थिवत्वात्)+++। +++(5)+++

दन्तान्तस्-तोय-दृष्टान्तश् चायुक्तः ;  
विषय-संस्कारकस्य - व्यञ्जकत्वायोगात् ।  
न हि ग्रस्यमानं किंचिद् अ-संस्कृत्य दन्तान्तस्-तोयस्योपकारकत्वम् ;  
तावता च रस-व्यञ्जकत्वे  
रस-गन्धाद्य्-उद्भव-हेतोर् अग्न्यादेर् अपि किं तन् न स्यात् +++(येन रसनेद्रियं तैजसं तिष्ठेत्!!)+++?+++(5)+++  

वायुश् च वेगेनाभिघ्नन्  
सूक्ष्मान् सलिल-कणान् अन्तश् शरीरं प्रवेशयति ।  
शैत्यं तु तेषां त्वग्-इन्द्रिय-प्रवेश-वैषम्याद्  
विशदम् अनुभूयते ।+++(5 आधुनिक-विज्ञानात् तु जलबिन्दूनां वाय्व्-अवस्थाप्राप्रणेन शैत्यम् इति ज्ञायते। )+++  
तावता स्पर्श-व्यञ्जकत्वे,  
गन्धोपकारकस्य तस्य +++(वायोः)+++ तद्+++(→गन्ध)+++-व्यञ्जकत्वम् अपि किं नेष्यते ?+++(5)+++  

तथा च घ्राण-पार्थिवत्वानुमानं दुः-स्थम् इति ।  

एवं चतुर्णां भौतिकत्वासिद्धौ  
तद्-दृष्टान्तेन श्रोत्र-भौतिकत्वानुमानान्य् अपि  
च्छिन्न-मूलानि ।+++(5)+++ 

"आकाश इन्द्रियारम्भक" इति चायुक्तम् -  
+++(पार्थिवस्य)+++ श्रोत्रस्य त्वन्-मते तद्-आरब्धत्वाभावात् ।  
"भूतत्वाद्" इति च  
घटादिभिर् अनैकान्तिकम् ।  

किंचात्र लोक-सिद्ध-नयन-बुद्बुदादि-पक्षीकारे  
रूपादि-विशेषैस् तेषां पार्थिवत्व-सिद्धेः कालात्ययापदेशः+++(=बाधः)+++ । 

अनुमानतस् त्व् इन्द्रिय-सिद्धिर् अशक्येति वक्ष्यते +++(३६-तम-श्लोक-व्याख्याने)+++।  
सामान्यतो दृष्टाद्  
+++(इन्द्रियसन्निकर्षाय + इन्द्रियं निर्गत्य विषयं स्पृशेद् इत्यादि)+++  
+++(नेत्रगोलादि-)+++अधिष्ठानातिरिक्तेन्द्रिय-सिद्धाव्  अपि  
तद्-आहङ्कारिकत्वं श्रौतम् अबाध्यम् ।  
इन्द्रियाण्य् अहङ्कार-विशेषा  
इति हैरण्यगर्भोक्तिर् अपि  
तद्-आहङ्कारिकत्वानुगुणा ;  
अतः श्रुति-सिद्ध-पक्षीकारे ऽपि बाध एव ।  

प्रतिप्रयोगश् च - 

> बाह्येन्द्रियाण्य् अभौतिकानि इन्द्रियत्वात्,  
मनोवत् । 

प्रत्येक-पक्षी-कारेण वा  
"चक्षुर् अतैजसम्" इत्यादि ;  
ताव् एव हेतु-दृष्टान्तौ ;  
परस्परं वा घ्राणादयो दृष्टान्ताः । +++(5)+++ 

विपक्षे बाधक-सद्-असद्-भावश् च समः,  
यत्-किंचिद्-दृष्टान्त-मात्रानुसारेण  
प्रसङ्गस्य सुलभत्वाद् इति ।  
परोक्तानुमानानाम् आगम-बाधम् अभिप्रेत्याह -  
अक्षाहङ्कारिकत्वमिति । 

श्रुति-पथ-निपुणैः - मनु-पराशर-पाराशर्यादिभिः ।  
घोषितं - बहुषु प्रदेशेषु स्पष्टोक्तं  
नैव बाध्यम् -  
अशक्तैर् अनुमानैर्  
अन्यपरैश् च वाक्यैर् इति शेष ॥ ३४ ॥
</details>

<details><summary>नरसिंह-देवः आनन्ददायिनी - ३४</summary>

अवसरसंगतिमाह - प्रकृत्येति । रसाद्यग्राहकत्व इति - आत्मनि व्यभिचारवारणाय रसाद्यग्राहकत्व इति । परमाणौ व्यभिचारवारणाय रूपग्राहकत्वादिति । सन्निकर्षादौ व्यभिचारवारणाय द्रव्यत्वादिति । घटादिग्राहकतयाऽसिद्धिप्रसङ्गादत्रापि रूपादिष्विति बोध्यम् । तदर्थेश्च - रूपादिषु पञ्चसु मध्ये इति । अत्र ग्राहकत्वं लौकिकप्रत्यक्षजनकत्वं; तेनोपनयादिवशाद्र(दिना र)सादिग्राहकतया नासिद्धिः । एवमुत्तरानुमानेष्वपि द्रष्टव्यम् । रसस्यैवेति - रसस्यैव ग्राहकत्वं हेतुरित्यर्थः । एवं गन्धस्यैवेत्यादावपि बोध्यम् । निदर्शनं -दृष्टान्तः । बहिरिन्द्रियेति - इन्द्रियपञ्चके स्वग्राहकेन्द्रियेतरेन्द्रियनिरूपतस्वग्राहकेन्द्रियनिष्ठभेदानुमितिहेतुसाक्षात्कारविषयगुणत्वादित्यर्थः । तेन 'इन्द्रियव्यवस्थापकत्वं इन्द्रियसाधकत्वं; न च शब्दजन्यत्वामीन्द्रियस्य ! इन्द्रियानुमापकत्वं चेत् द्रव्यत्वादौ व्यभिचारः' इत्यपास्तम् । गुणत्वादिति शब्दत्वादौ व्यभिचारवारणाय । असिद्धिवारणाय साक्षात्कारविषयेति । सुखादौ व्यभिचारवारणाय बहिरिन्द्रियेति । द्रव्यत्वादौ व्यभिचारवारणाय इन्द्रियपञ्चकेति विशेषणमिति ध्येयम् । बहिरिन्द्रियव्यवस्थापकत्वादिति -पूर्ववदेवार्थः । शब्दत्वादौ साध्यसत्त्वात् न व्यभिचार इति गुणत्वस्यानुपादानम् । शब्दोपलब्धिरिति - उपलब्धित्वं शाब्दोपलब्धौ व्यभिचारीतीन्द्रियेति विशेषणम् । सुखाद्युपलब्धौ व्यभिचारवारणाय बाह्येति विशेषणम् । हेतुविकल्पमभिप्रेत्येति - अभिव्यञ्जकादित्यत्र हेतावभिव्यञ्जकत्वं किं क(का)रणत्वं? यद्वा क(का)रणसहकारित्वं? अथवा बोधकत्वमात्रमिति विकल्पमभिप्रेत्येत्यर्थः । तच्चेति - इन्द्रियाणामेव तथात्वात् पक्षमात्रवृत्तित्वेन असाधारण्यमिति(त्यर्थः) भावः । अन्धकारणोद्विग्नः - भीतः । साधकतमत्वं - करणत्वम् । कश्चित् इत्यनेन लौकिकव्यवहा(र विरहस्सूच्यते)रापरिज्ञानादिरुच्यते । सपक्षवृत्तेरिति - दीपादीनां सपक्षत्वमिति भावः ।  

किं दीपादीनां रूपादि-साक्षात्-कार-मात्रे करणत्वम्?  
उत मनुष्य-कर्तृक--रूपादि-साक्षात्-कारे इति विकल्पम् अभिप्रेत्य  
आद्ये दूषणमाह - आलोकेन विनापीति ।  

द्वितीये दूषणमाह - अन्धकारे चेति । 

ननु तर्हि व्यभिचाराद्  
दीपादेस् सहकारितापि न स्यात् ।  
यदि तद्विशेषे विशदज्ञानादौ सहकारिता; तत्र करणताऽप्यस्त्वित्यत्राह - ईदृशेति । रूपोपलब्धिमात्रे चक्षुषो यस्मिन् सति भवत्येवेति रूपं प्राधान्यमभिप्रेत्येत्यर्थः । न च विशदज्ञानं प्रत्यपि करणत्वम्; अन्यत्र कॢप्तचक्षुष एव करणस्य सत्त्वेन सहकारितामात्रत्वात्? अन्यथा गौरवात् । कोट्यन्तरमिति - सहकारित्वमित्यर्थः । सहकारित्वं किं करणं प्रति? उत कारणमात्रं प्रति? इति विकल्प्य आद्ये आह -करणेति । तेषामेव - इन्द्रियाणामेव । अनुपपन्नमिति - सहकारिसहकारिमतोर्भेदाधीनत्वादिति भावः । द्वितीयमाशङ्क्य दूषयति - दीपादीनित्यादिना । तथात्वात् - सहकारित्वात् । तत्सिद्धिस्स्यात् - तेजसत्वसिद्धिस्स्यात् । तदभावात्तत्र व्यभिचार(इति भावः)स्स्यादित्यर्थः । ननु करणत्वमेव सहकारित्वेन विवक्षितमिति चेत्; तत्राह - दीपे चेति । तथा च असाधारण्यं तदवस्थमिति भावः । तयोरपीति - प्रमातृप्रमेययोरप्युक्तविधया नियमरूपकरणत्वसंभवेनानैकान्त्यमित्यर्थः । तृतीय आह - एतेनेति । आदिशब्देनेति - ननु प्रमातृप्रमेययोर्न स्वरूपमात्रग्रहसहकारित्वं; रसादिग्रहं प्रत्यपि सहकारित्वात् । रसादिग्रहासहकारित्वे सति रूपग्रहसहकारित्वस्य विवक्षितत्वात्; तथा च न व्यभिचार इति चेन्न; दृष्टान्तासिद्ध्या तथा विवक्षाया असंभवात् । तेषामपि सन्निकर्षतया स्वनिष्ठस्पर्शादिव्यञ्जकत्वादिति भावः । इदञ्च अवधारणाविवक्षायां । तद्विवक्षायां त्वञ्जनादिद्रव्यसंस्कारकद्रव्ये दोषविशेषे च व्यभिचारो बोध्यः । अञ्जनस्येति - तथा च उपलब्धिसाधकत्वाभावान्न व्यभिचार इति भावः । दीपादावपीति - तस्य शक्त्याधायकत्वेन सहकारित्वाभावप्रसङ्गादित्यर्थः । सत्तयैवेति - दीपादीनां चक्षुरादौ शक्त्याधायकता नास्ति (स्तीत्यर्थः ।) स्वरूपेण हेतुत्वादिति भावः । अत्रापीति - अञ्जनादावपि स्वरूपेण हेतुताकॢप्तिरस्तीत्यर्थः । ये चेति - नयनगतपित्तद्रव्येण शङ्खे पित्तरूपस्योपलम्भात् रसनगतदोषेण क्षीरादौ तिक्तताया उपलम्भात् तद्व्यावर्तनाय इन्द्रियलक्षणे प्रमितिविशेषणं तार्किकर (क्षणकृदादयः प्रतिक्षिपन्ति) क्षादावुक्तमित्यर्थः । अनैकान्त्यमेवोपपादयति - तेषामिति । विषयसंस्कारकः - विषये (द्रव्ये) ग्रस्यमाने रसाद्युत्पादकः । विषयसंस्कारकत्वमुपपादयति -नहीति । ननु रसाभिव्यञ्जकत्वं रसाभिव्यक्तिप्रयोजकत्वम्; तच्च रसोत्पादोपलम्भजनकसाधारणमिति नासिद्धिरित्यत आह - तावता चेति । तथा च पार्थिवत्वसाधकहेतोस्तत्र व्यभिचार इति भावः । त्वचो वायवीयत्वसाधकहेतावपि दृष्टान्तवैषम्यमाह - वायुश्चेति । उपलब्धि(मात्र) प्रयोजकत्व(मात्र)विवक्षायां दोषमाह - तावता स्पर्शव्यञ्जकत्वे इति । त(त्र)स्य वायोस्तत्र पार्थिवत्वसाधकहेतोर्व्यभिचार इति भावः । श्रोत्रस्य भौतिकत्वसाधकानुमानानां व्याप्यत्वासिद्धिरूपं साधारणं दोषमाह - एवं चतुर्णामिति । आकाश इन्द्रियारम्भकः इत्यनुमाने श्रोत्रस्य तन्मते नित्यतया बाधो व्यभिचारोऽपि दोष इत्याह - आकाश इति । किञ्च चक्षुराद्यनुमानेषु प्रत्यक्षसिद्धस्य पश्यत्वमुतानुमानसिद्धस्य आहोस्वित् श्रुतिसिद्धस्य इति विकल्पमभिप्रेत्य आद्ये दोषमाह - लोकसिद्धेति । द्वितीय आह - अनुमानत इति । वक्ष्यते -इन्द्रियाणामेकादशत्वसाधनावसर इत्यर्थः । सामान्यत इति - रूपादिज्ञानं पक्षीकृत्य क्रिया क(का)रणजन्या इति सामान्यतो दृष्टादित्यर्थः । अपि शब्देनाधिष्ठानातिरिक्ततया सिद्धिर्न शक्येति सूच्यते । तदिति - तथा च आहङ्कारिकत्व(विरोधी न भवतीत्यर्थः) श्रुत्या तैजसत्वाद्यनुमानबाध इति भावः । योगशास्त्रे अहङ्कारत्वमिन्द्रियाणामुक्तमिति तदाहङ्कारिकत्वकथनं तेन विरुद्धमित्यत आह - इन्द्रियाणीति । कार्यकारणयोस्तन्तवः पट इत्यभेदव्यपदेशदर्शनादाहङ्कारिकत्वविरोधी तद्व्यपदेशो न भवतीत्यर्थः । तृतीयं दूषयति - अत इति । धर्मिग्राहकमानबाध इत्यर्थः । परस्परमिति - चक्षुःपक्षकानुमाने घ्राणं घ्राणपक्षके चक्षुरादिक्रमेण परस्परपक्षकानुमाने परस्परं दृष्टान्ता इत्यर्थः । अन्यपरैरिति - भूताप्यायितत्वमात्रपरैरित्यर्थः ॥ ३४ ॥
</details>

<details><summary>उत्तमूरु-वीरराघवः अलभ्यलाभः - ३४</summary>

पूर्वं प्रकृतिविकृतिविभागचिन्तायां विशिष्टवेषेणेश्वरस्य कारणत्वस्थापनशेषतया पञ्चीकरणप्रस्तावे, कार्यस्यानेकांशसंयोगाधीनत्वे परमाणुकारणवादे कोऽपराध हति शंकायां १८ श्लोके काणादखण्डनमारभ्य क्रमेण कापिलसौगतचार्वाकमतान्यपि कार्यकारणभावविषये निरस्तानि । अथ स्वाभिहितेन्द्रिय – भूतादिसृष्टिविरुद्धानि मतान्तराणि निरस्यति नेत्रादेरित्यादिना । तार्किकैरेकैकज्ञानेन्द्रियस्य एकैकभूतविकारत्वं साधितमनुमानैः । तानि चानुमानानि इन्द्रियपक्षकाणि, ग्राह्यगुणपक्षकाणि, तज्जन्यज्ञानपक्षकाणि च भवन्ति । तत्रेन्द्रियपक्षकमनुमानं श्लोके साक्षादुक्तम् । अन्यत् व्याख्यायामुपलक्ष्यते । गुणेषु रूपस्य प्रथमत्वात्, अधिकग्राहकत्वादिना इन्द्रियेषु चक्षुषः प्राधान्याच्च रूपग्राहकं चक्षुः पूर्वमुच्यते, अन्यानि आदिपदेन । नेत्रादेरित्यस्य रूपादिग्राहकत्वेऽन्वयः । नियमयुतमित्यस्य व्याप्तियुक्तमित्यर्थः । नियमे सप्तम्यन्तसाध्यपदान्वयः । तथा च नेत्रादिगतं ग्राहकत्वं तैजसत्वादिसाध्यनिरूपितव्याप्तियुक्तमित्यर्थः । हेतुरित्यप्रयुज्य नियमयुतमिति विशेषप्रयोगः रूपादिग्राहकत्वरूपहेतौ विशेषणान्तरस्य निवेश्यस्य ज्ञापनाय । नियमयुतपदस्य पुनरावृत्त्या तस्यार्थान्तरस्य लाभः । तच्च नियमयुतम् - व्यवस्थायुक्तम्, इतराग्राहकत्वरूपविशेषणविशिष्टमिति यावत् । दीपादिर्दृष्टान्तः । इन्द्रियसंनिकर्षे व्यभिचारवारणाय हेतौ द्रव्यत्वमपि निवेश्यम् । यदीत्यादिना तत्खण्डनम् । अथापि नेत्रादेरित्यारभ्य पूर्वार्धमेकं वाक्यम् । अन्वयक्रमः प्रागुक्तः । रूपादिग्राहकत्वं नाम रूपादिग्रहकरणत्वं वा रूपादिग्रहकरणसहकारित्वं वा, रूपादिग्रहकारणत्वमात्रं वा । आद्ये  
(प्रथमपादोक्तविशेषणविशिष्टं रूपादिग्राहकत्वं करणतया चेत्) हेतुरसाधारणः स्यात्; सपक्षविपक्षव्यावृत्तत्वात्; विपक्षात् पृथिव्यादित इव सपक्षात् दीपादेरपि व्यावृत्तत्वात् । नेत्रादिरूपे पक्षे रूपग्रहकरणत्वमेव, न तु करणसहकारित्वमित्यसिद्धिः । तृतीये अञ्जनादौ  
व्यभिचार इति । चतुर्थपादेन प्रमाणविरोधादनुमानानां बाधितत्वमप्यस्तीत्याह ।  
रसस्यैवेतीति । इति शब्दः रसस्यैव ग्राहकत्वं आप्यत्वरूपसाध्यनिरूपितनियमयुक्तमित्यनुषङ्गज्ञापकः । एवमुपरि । दन्तान्तस्तोयमिति । अत एवोक्तं न्यायभाष्ये, (जम्बीरादिफले खण्ड्यमाने द्रष्टुः) रसगर्धिप्रवर्तितो दन्तोदकसंप्लव इति । स च संप्लवो ग्रस्यमानवस्तुगतं रसं सम्यक् व्यनक्तीति । निम्बत्वगिति । मीमांसापादुकायां (१४५) एकाक्षेति श्लोके निम्बत्वग्ग्रहणमेतत्समानार्थं वेति विमृश्यम् । तार्किकाः कुङ्कुमगन्धाभिव्यञ्जकतया गोधृतमपि निर्दिशन्ति । विषयपक्षकानुमानान्याह शब्द इति । गुणावान्तरजातिः गुणत्वव्याप्यजातिः शब्दत्वरूपत्वादिः । सजातीयगुणवतेत्यनेन  
शब्दरूपगन्धादेः शब्दरूपगन्धादिमदिन्द्रियग्राह्यत्वसाधने यथायथं तत्तद्गुणवदाकाशतेजःपृथिव्यादिरूपत्वमिन्द्रियेषु सिध्यति । इत्येवेति । पूर्वोक्त एवेत्यर्थः । अन्यथा वेति । ग्राहकत्वमित्यनुषङ्गः । संप्रयोगविशेषः - इन्द्रियसंनिकर्षः । शरीरयोगे इति कारिका तार्किकरक्षागता । साक्षात्कारसाधनत्वमिन्द्रियलक्षणञ्चेत्, इन्द्रियगतदोषेष्वतिव्याप्तिः । तद्वारणं शरीरयोगे सतीति दलेन । इन्द्रियसंनिकर्षेऽतिव्याप्तिवारणार्थमपि तद्दलं निवेश्यम् । इन्द्रियदोषस्तु न शरीरगतः । न च प्रमितीति प्रमोक्त्यैव दोषवारणमिति वाच्यम्, प्रमाणावान्तरभेदत्वमात्रविवक्षायां प्रमितिपदप्रयोगेऽपि । सामान्यत इन्द्रियलक्षणे तदयोगात् । अस्तु येनकेनापि पदेन दोषवारणम् । किमिह नस्तेन । विषयसंस्कारकस्येति । रसनेन्द्रियं मुखे यत्रयत्र, तत्रतत्र रस्यमानद्रव्यव्यापने द्रवीभूतं दन्तोदकमुपयुज्यत इति भावः । न्यायभाष्योक्तं त्वन्यत् । बुद्बुदशब्दः तत्तुल्याकारगोलकपरः । नेत्रादीत्यनेन गोलकादिविवक्षा वा तदतिरिक्तानुमानसिद्धवस्तुविवक्षा वा श्रौतेन्द्रियविवक्षा वेति विकल्प्य दूषयति किञ्चेत्यादिना । सामान्यत इति । रूपादिग्रहः सकरणकः क्रियात्वात् इत्याद्यनुमानं सामान्यतः करणसाधकत्वात् सामान्यतो दृष्टम् । तत्रैवेतरबाधरूपपरिशेषप्रवृत्तौ अतिरिक्तमित्येतावत् सिध्येत्, न त्वनहंकरिकत्वमपि । हैरण्यगर्भोक्तिः - योगानुशासनोक्तिः । अहङ्कारविशेषपदं न साक्षादहङ्कारत्वबोधकम् । किन्तूपादानोपादेयैक्याभिप्रायम् । अत एव विशेषपदमिति ॥ ३४ ॥
</details>

<details><summary>सौम्य-वरद-रामानुज-गूढार्थ-प्रकाशः - ३४</summary>

तत्रेति । कारणवादप्रतिपक्षनिरासानन्तरं 'प्राच्यादक्षाणि' इत्युक्त्याअक्षानिरूपणप्रसङ्गे सतीत्यर्थः । देहादिवदिति । इन्द्रियाणां देहान्तर्गतत्वात् तद्वत् भौतिकत्वं युक्तमिति भावः । तैजसमिति । तेजस्स्वरूपम्, तेजस्त्ववत् इति वाऽर्थः । आत्ममनःप्रभृतिषु व्यभिचारवारणार्थं रसाद्यग्राहकत्वे इति । अत्र आदिशब्दस्य रसाग्राहकत्वाद्यन्यतरविशेषणे तात्पर्यम् । अन्यथा वैयर्थ्यात् । घटादौ व्यभिचारादाह द्रव्यत्वादिति । एवमग्रिमानुमानेष्वपि द्रष्टव्यम् । गुणग्राहकमित्युक्ते सिद्धसाधनमित्यत आह स्वगुसजातीयेति । तथा गुणत्वजात्या श्रोत्रवृत्तिसंख्यादिजातीयशब्दग्राहकत्वमस्तीति सिद्धसाधनमित्यत आह - गुणत्वावान्तरजात्येति । स्वग्राह्यगुणत्वावान्तरजात्येत्यर्थः । ननु इन्द्रियणां प्राप्यकारित्वात् वीचितरङ्गन्यायेन स्वस्मिन् उत्पन्नशब्दगुणग्राहकं श्रोत्रं कथं स्वगुणसजातीयग्राहकमिति चेन्न - श्रोत्रसंबद्धानामेव अनेकशब्दानां सजातीयत्वसंभवात् । अनेनानुमानेन श्रोत्रस्य शब्दगुणकत्वे साधितेऽपि शब्दगुणकत्वस्यैव नभोलक्षणत्वात् नभस्त्वं साधितं स्यादिति भावः । एवमग्रिमानुमानेऽपि द्रष्टव्यम् । गुरुत्वादौ व्यभिचारादाह इन्द्रियव्यवस्थापकेति । इन्द्रियस्य व्यवस्थापकत्वं इन्द्रियानुमानप्रयोजकजन्योपलब्धिविषयत्वम् । सुखादौ व्यभिचारादाह - गुणत्वादिति । सन्निकर्षविशेषविशिष्टतयेति । समनस्कस्य विषयसंस्कारकालोकसहितस्य भूयोवयवेन्द्रियसन्निकर्षविशिष्टेन्द्रियस्य करणत्वमिति भावः । सकलेतरसहकारिसम्मत्तावविलम्बेन प्रमोत्पादकत्वं करणत्वमित्युक्ते आत्मादौ व्यभिचार इति भावः । तत्सिद्धिः स्यादिति । तैजसत्वादिसिद्धिः स्यादित्यर्थः । विकल्पानादरेण - विशेषानादरेणेत्यर्थः । लक्षयन्तीति । इन्द्रियदोषेऽतिव्याप्तिवारणार्थं शरीरयोगे सतीति विशेषणान्तर्भावेन इन्द्रियलक्षणं वदन्तीत्यर्थः । साक्षात् प्रमितिः - प्रत्यक्षप्रमेत्यर्थः । दुःस्थमिति । गन्धव्यञ्जके गन्धोपहारकवायौ पार्थिवत्वाभावेन व्यभिचारादिति भावः । एवं चतुर्णामिति । निव[म्बत्वङ्?] निदर्शनं चायुक्तम् तस्यापि विषयसंस्कारकत्वेन गन्धाभिव्यञ्जकत्वाभावात् । अन्यथा तप्तघटप्रक्षिप्तजले तप्तभूमिसंसृष्टे वर्षजले च तत्तद्गन्धाभिव्यञ्जकत्वापत्त्या व्यभिचारप्रसङ्ग इति भावः । तद्दृष्टान्तेन छिन्नमूलानि इत्यन्वयः । श्रोत्रम् अभौतिकम् इन्द्रियत्वात्, चक्षुरादिवत् इत्यनुमानेन निरस्तविप्रतिपत्तिनिरस्ताप्रतिपत्तिकानीति भावः । सामान्यतोदृष्टादिति । रूपाद्युपलब्धि.....करणसाध्या क्रियात्वात् छेदनवत् इतीन्द्रियार्थ साधकत्वात् इदं सामान्यतोदृष्टम् । तदुक्तम् - ''दृष्टं सामान्यतोदृष्टमिति चास्य विधाद्वयम् । पूर्वं प्रत्यक्षयोग्यार्थं तदयोग्यार्थमुत्तरम् ॥' इति । विपक्षे बाधकेति । यदि अभौतिकत्वादि साधनेऽनुकूलतर्को नास्ति, तर्हि भौतिकत्वादिसाधनेऽपि । परिहरणीयानिष्टाभावात् । ननु भौतिकत्वादिसाधनेऽनुकूलतर्कोऽस्ति; यदि चक्षुरादीनि भौतिमानि न स्युः, बाह्येन्द्रियाणि न स्युः; मनोवत्, यदि चक्षुस्तैजसं न स्यात् - रूपादिषु मध्ये रूपस्यैव ग्राहकं न स्यात् - रसनादिवत् इत्यादि तर्कसद्भावात् - इति चेन्न - अभौतिकत्वादिसाधनेऽपि अनुकूलतर्कोऽस्ति, यदि इन्द्रियाणि भौतिकानि न स्युः इन्द्रियाण्येव न स्युः मनोवत्; चक्षुर्यदि तैजसं, न तर्हि इन्द्रियं स्यात्, दीपादिवत् इत्यादितर्कसद्भावात् इति भावः । इममेव भावं सामान्यतो दर्शयति - यत्किञ्चिदिति ॥ ३४ ॥
</details>







