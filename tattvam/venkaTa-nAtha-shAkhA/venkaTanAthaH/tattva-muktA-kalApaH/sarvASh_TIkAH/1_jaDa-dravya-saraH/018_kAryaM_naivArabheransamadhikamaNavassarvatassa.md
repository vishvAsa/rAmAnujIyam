+++
title = "018 कार्यं नैवारभेरन्समधिकमणवस्सर्वतस्सम्प्रयुक्ता"

+++
<details><summary>मूलम्</summary>

कार्यं नैवारभेरन्समधिकमणवस्सर्वतस्संप्रयुक्ता दिक्संयोगैकदेश्यान्न घटत इह ते दिक्कृतोऽप्यंशभेदः ।  
बुद्धेस्त्वंशानपेक्षा स्फुरति विषयिता विश्रमस्त्वस्तु दृष्टे नो चेदारम्भकांशप्रभृतिषु नियता दुर्निवाराः प्रसङ्गाः ॥ १८ ॥
</details>

<details><summary>वरदार्य-सर्वाङ्कषा - १८</summary>

एवं सिद्धान्त-संमतः सृष्टि-क्रमः परिणाम-वाद-रूपः प्रतिपादितः ।  
अयम् एव च सत्-कार्य-वादः ।  
अथ स्व-पक्ष-प्रतिष्ठापनाय कार्य-कारण-भाव-स्थलीय-वादान् परीक्षयिष्यन्  
प्रथमं साक्षाद् एतत्-प्रतिकोटि-भूतम् अ-सत्-कार्य-वादं आरम्भ-वादापर-पर्यायं वैशेषिक-संमतं विमृशति -  
कार्यमित्यादिना ।  

**कार्य-कारण-भावः**

कार्य-कारण-भाव-विषये आरम्भवादः, परिणामवादः, सङ्घातवादः, विवर्तवादश्चेति वादचतुष्टयं प्रसिद्धम् ।  

प्रथमो वैशेषिकानाम्,  

द्वितीयः सांख्यानाम्, सिद्धान्तिनाञ्च,  

तृतीयः बौद्धैकदेशिनां जगत्सत्यत्ववादिनां वैभाषिकानाम्,  

चतुर्थः जगन्मिथ्यात्व-वादिनां,  
बौद्धैकदेशिनां विज्ञानाद्वैतवादिनाम्, शून्याद्वैतवादिनां माध्यमिकानाम्,  
शब्दाद्वैतवादिनाम् वैयाकरणैकदेशिनां,  वेदान्त्येकदेशिनां ब्रह्माद्वैतवादिनाञ्च । 

**आरम्भवादः॥**

आरंभवाद एवासत्कार्यवाद  
इति कैश्चिन्नवनैरुच्यते ।  
कार्यं पूर्वम् असद् एव ।  
पूर्वमेव कार्यस्य सत्त्वे कारक-व्यापाराणां वैय्यर्थ्यम्, अनुभव-विरोधश् च ।  

[[39]]



'घटं कर्तुमारभते' इति व्यवहारात्  
अस्य ‘आरंभवादः' इति व्यवहारः । 

**असत्कार्यवादः**

निरुपाधिकासत्कार्य-वादिनस् तु  
शून्य-वादिनो माध्यमिका एव ।  
वैशेषिकनये 'असतः' इति षष्ठी ।  
कार्यस्य पूर्वम् असत्त्वमात्रं विवक्षितम्,  
न तु सर्वथाऽसत्त्वम् ।  
माध्यमिकनये तु पञ्चमी ।  
कारणस्य मिथ्यात्वं तत्संमतम् ।  
एतद्-दृष्ट्या असतः कारणात् कार्यम् उत्पद्यते,  
यतोऽसतः उत्पद्यते कार्यम्,  
अत एव कार्यम् अप्य् असत् ।  

तथा च 

> कार्यकारणभाव एव  
दुर्निरूपत्वान् नास्ति 

इति अयम् असत्कार्यवादो माध्यमिकानाम् ।  
अत एवैषां 'शून्यवादिनः' इतिव्यवहारः । 


वैशेषिकसंमतस् त्व् असत्कार्यवादः- 

असतः कार्यस्योत्पत्तिरिति तावन्मात्रमर्थः ।  
असत्त्वमपि न सर्वथाऽसत्त्वरूपं निरुपाधिकासत्त्वम्,  
किन्तु तत्कार्यस्य तत्-कारक-व्यापारात् पूर्वम् असत्त्व-रूपम् ।  उत्पत्त्यनन्तरं तु सद् एव घटादि कार्यम् ।+++(5)+++  

**परिणामवादः**

परिणामवादः सांख्यानाम् ।  
एतेषां निरुपाधिक-सत्-कार्य-वादः  
माध्यमिक-संमत-शून्यवादस्य निरुपाधिकासत्कार्य-वादस्य साक्षात् प्रतिकोटिभूतः।  

अत एवाचार्यैः  
वियद्-अधिकरणारंभ अयं पक्ष :  

'सर्वं सांख्यास्तु नित्यम्' (अ.सा. 220 ) इत्यनूदितः । 

सिद्धान्तेऽपि यद्यपि सत्कार्यवाद एव,  
अथाप्यस्ति किञ्चिद्वैलक्षण्यम् इति अग्रे (श्लो. 24) स्पष्टीभविष्यति ।  

कारणमात्रं न सत्,  
घटादिकार्यमपि पूर्वमेव सत्,  
कारक-व्यापारैर् अभिव्यज्यते इति सांख्याः ।+++(5)+++  
अग्रे (श्लो. 24 ) अयं वादो विचार्यते ।  

**सङ्घातवादः**

सङ्घातवादो नाम,  
अवयवानां सङ्घातः **समुदायः** = समूह एवावयवी, न त्व् अतिरिक्तः।  

सिद्धान्ते ऽवयवातिरिक्तावयविनो निराकरणेऽपि  
न सङ्घातवादो विवक्षितः,  
किन्तु परिणामवादः ।  

धान्य-राशि-प्रभृतिषु सङ्घात-वाद एव  
वैशेषिकाणाम् अपि ।  

घट-पटादौ तु न संङ्घात-वादः,  
किन्तु आरंभ-वादः,  
अवयवी अवयवातिरिक्त एव ।  

अयम् एव वादोऽत्र विमृश्यते । 

**विवर्तवादः**

विवर्तवादिषु शून्यविवर्तवादिनां माध्यमिकानां पक्षो  
ऽनुपदं प्रदर्शितः ।  
उपर्यपि ( श्लो. 32, बु.स. 18, अद्रव्यस. 132 ) विमृश्यते ।  

विज्ञानम् एकं सत्यम्,  
क्षणिकं च ।  
तस्यैव विवर्तः प्रपञ्चस् सर्वोऽपि ।  
अत एव विज्ञानातिरिक्तं सर्वं मिथ्यैवेति  
विज्ञान-विवर्तवादस्य विवरणं (बु.स. 20) भविष्यति ।  

शब्द-विवर्तवादः भर्तृहरेः ।  
अयमपि अग्रे (बु. स. 34) विचार्यते । 

ब्रह्मविवर्तवादः शाङ्कराणाम् ।  
अयम् अपि पक्षः अग्रे ( ना. स. 33) विव्रियते । 

एवञ् चात्र वैशेषिक-संमतः आरंभवादः विमृश्यते ।  
अत एवात्र 'आरभेरन् ' पदप्रयोगः ।  

मृदः पिण्डत्वावस्था-निवृत्ति-पूर्वक--घटत्वावस्था-प्राप्तिर् एव  
घटस्योत्पत्तिर्  
इत्य् अयं परिणामवादः । 

अवयव-द्वय-संयोग-वशाद् अतिरिक्तः अवयवी घटादिः  
पूर्वं असन्  
नूतनतया उत्पद्यते इति आरंभवादः ।  

> कार्यं यदि आकाशवत् सत्,  
तर्हि कस्योत्पत्तिः?  
यद्य् असत्, तर्हि शश-शृङ्गादिवद् असतः कथम् उत्पत्तिः ?  
तर्हि शशशृङ्गमपि कदाचिद् उत्पद्येत 

इति  
बौद्धैर् दूषिते,  

> असद् एव कार्यम् उत्पद्यते ।  
शशशृङ्गादिकं तु नासत्,  
किन्तु अलीकम् ।  
न तत्तौल्यं घटादेः,  
दृश्यमानत्वात् 

इति वैशेषिकानामाशयः । 

तदेतदत्र दूष्यते - कार्यमित्यादिना । 

**सर्वतः** = सर्वदेशावच्छेदेन **संप्रयुक्ताः** = **संयुक्ताः** = परमाणवः **अधिकं** = अतिरिक्तम् अधिकपरिमाणविशिष्टं कार्यं नैव **आरभेरन्** = कदापि नोत्पादयेयुः ॥ 

अयं भावः - प्रलयकाले निश्चलेषु सत्सु परमाणुषु, जीवादृष्टसहकृतेश्वरसिसृक्षावशात् परमाणुषु क्रिया जायते । ततः प्रथमं परमाणुद्वयसंयोगात् द्व्यणुकमुत्पद्यते ।  
त्रिभिर्द्वयणुकैः त्र्यणुकमुत्पद्यते ।  
एवम् अनेकानां त्र्य्-अणुकानां परस्परसंयोगात् महती पृथिवी जायते ।  

[[40]]


एवमेव जलतेजोवायवोऽपि भवन्ति इति तेषां सृष्टिप्रक्रिया । 

अत्र दोषमाह - परमाणुद्वयसंयोगः कथं भवतीति वक्तव्यम् ? परमाण्वोः जायमानः संयोगः तयोः कार्त्स्न्येन जायते, उत एकदेशावच्छेदेन? कार्त्स्न्येन यदि संयोगः, तदा द्व्यणुके परिमाणाधिक्यं न स्यात् । परिमाणे आधिक्यं नाम, तेन द्रव्येणाधिकदेशाक्रमणम् ।  
अल्पो हि घटः महाघटापेक्षया अल्पम् आकाश (दिग्) देशं व्याप्य वर्तते; महाघटस्तु अल्पघटापेक्षया अधिकं देशं व्याप्य वर्तते । एवं केवलेन कपालेन यावानाकाशदेशः आक्रम्यते, तदपेक्षया अधिको देशः घटेन आक्रम्यते । अतः कपालापेक्षया घटः महान् भवति । एवञ्च प्रकृते परमाणुद्वयस्य परस्परसंयोगे 

एकपरमाण्वपेक्षया द्व्यणुकस्याधिकं **परिमाणं** =अधिकदेशाक्रमणं भवेत् । तच्च परमाण्वोः एकपार्श्वसंयोग एव भवेत् । अत एव द्व्यणुकं 'दीर्घ' पदेनाभिधीयते ।  
यदि परमाण्वोः पार्श्वसंयोगो नास्ति, तर्हि सर्वांशेन संयोगो वाच्यः । तदा हि परमाण्वपेक्षया द्व्यणुकम् अधिकपरिमाणवन्न स्यात्, परमाणुद्वयेनापि एकस्यैव देशस्याक्रमणात् । अस्तु तर्हि एकस्मिन् परमाणौ एकदेशावच्छेदेनैव परमाणुद्वयसंयोग इति द्वितीयः कल्पः, स्पर्शवतोः द्रव्ययोः सप्रतिघत्वनियमेन घटाकाशयोरिव कात्सर्येन संयोगासंभवात् इति चेत्, तर्हि निरवयवे एकदेशः, देशः इति विभागासंभवात् परमाणोः सावयवत्वप्रसङ्गः । तत्रेष्टापत्तावपसिद्धान्तः, अनवस्था च ॥ 



अन्य- 

> ननु निरवयवयोर् अपि परमाण्वोः  
प्राच्यादिदिग्विभागस्य सत्त्वात्  
तत्-तद्-दिग्-अवच्छेदेनैव संयोगोऽस्तु 

इति चेत्, तत्राह - दिक्संयोगेत्यादि ।  
दिक्-संयोगस्यापि **ऐकदेश्यात्** = एकदेशावच्छेदेनैव वक्तव्यत्वात्,  
निरवयवे परमाणावेकदेशाभावादेव **दिक्-कृतोऽपि अंशभेदः ते न घटते** । सिद्धान्ते दिशः अतिरिक्ततयानङ्गीकारात् 'ते' इत्युक्तिः ॥ 

> ननु घट-पटादि-वस्तु-द्वय-विषयकम्  
एकं ज्ञानं यदा भवति,  
तत्र निरंशेऽपि एकस्मिन् ज्ञाने  
घट-विषयकत्वं पट-विषयकत्वं च प्रत्येकम् एव वक्तव्यम्,  
अन्यथा परस्पर-साङ्कर्य-प्रसङ्गः । 
एवञ्च निरंशेऽपि भागभेदः दृश्यते किल

इत्यत्राह - बुद्धेस्त्वित्यादि ।  

**बुद्धेस्तु** = ज्ञानस्य तु **अंशानपेक्षा** = अंश-भेदापेक्षाम् अन्तरेण **विषयिता** = वस्तु-द्वय-विषयत्वम् असंकीर्णं **स्फुरति** = **प्रतीयते** = अनुभवसिद्धम् । 

> 'न हि दृष्टेऽनुपपन्नं नाम किञ्चित्' 

इति न्यायेनानुभवसिद्धं तु अपलपितुम् अशक्यम् ।  
परमाणवस् त्वतीन्द्रियाः ।+++(नेत्य् अधुना ज्ञायते। 5)+++  
तत्र नायं न्यायः प्रवर्तते ।  
एतादृशवैलक्षण्यसूचनार्थमेव ' तु' शब्दः ।  
इदमपि परमतानुसारेण ।  

सिद्धान्ते तु ज्ञानस्य सावयवद्रव्यत्वेन दोषाभावात् नेयमाशङ्का । 


> ननु भवतामपि अवयवधारायाः क्वचिद्विश्रान्तिर्वाच्या ।  
यत्र विश्रान्तिः, स पदार्थः निरवयवो वक्तव्यः,  
अन्यथा ऽनवस्थाप्रसङ्गात् ।  
ततश्च तत्र कथं अणु-द्वयसंयोगः ? 

इति चेत्  
तत्राह - विश्रमस्त्वित्यादि ।  
सिद्धान्ते अतीन्द्रिय-परमाणोर् अनङ्गीकारात्,  
दृष्टायां त्रुटाव् एव विश्रान्तेरङ्गीकारात्  
'न हि दृष्टेऽनुपपन्नं नाम'  
इति परमाणुद्वय-संयोगादिः युज्यत एव ।  
भवन्मतेऽपि दृष्ट एव एतस्मिन् विश्रमः अस्तु ।  
तथा च अतीन्द्रिय-परमाण्व्-असिद्धिः । 

> ननु प्रत्यक्षे महत्त्वं कारणम्  
इत्य् अनुभवसिद्धम् ।  
यदि त्र्यणुक एव परमाणुः स्यात्,  
तर्हि तत्र महत्त्वस्यावश्यकत्वात्,  
अणु-अणुतर-अणुतम-शब्दानाम् अर्थ-शून्यत्वं स्यात् किल

इति चेत्, 

[[41]]


अणुत्व-महत्त्वादीनाम् आपेक्षिकत्वात्, महत्स्व् एव तारतम्यम् आदाय  
तेषां पदानाम् अर्थवत्त्व-संभवान्  
न कश्चिद्दोषः ।  

> ननु त्रुटेः चाक्षुषत्वम् उभय-सिद्धम् ।  
चाक्षुषप्रत्यक्षं प्रति महत्त्वं कारणम् ।  
ततश् च त्रुटेः महत्परिमाणवत्त्वात्  
परमाणुपदवाच्यत्वं कथं स्यात्।  
महत्त्वं हि घटादौ सावयव एव दृष्टम् ।  
अतश्च 'त्रुटिः सावयवा, महत्त्वात्, घटवत्' इत्यनुमानेन  
त्रुटेः सावयत्वे सिद्धे,  
तत्र अवयवधारायाः विश्रान्तिः न भवत्येव

इति चेत्, तत्राह - नो चेदित्यादि । 

नो **चेत्** = त्रुटावेव विश्रान्तिमनङ्गीकृत्य, महत्परिमाणवत्त्वात् तस्यास्सावयवत्वमुच्यते चेत्, **आरम्भकांशप्रभृतिषु** = आरंभकाः **जगदारंभकाः** = जगदुपादानभूताः ये अंशाः परमाणवः **तत्प्रभृतिषु** = तदादिष्वपि **नियताः** = नियमेन विद्यमानाः **प्रसङ्गाः** = तर्काः **दुर्निवाराः** = वारयितुमशक्याः । ततश्च परमाणूनामपि सावयवत्वं स्यात् ॥ 





अयं भावः - 'त्रुटिः सावयवा, महत्परिमाणवत्त्वात्' इत्यनुमानेन द्वयणुकसिद्धिः, 'त्रुट्यवयवाः सावयवाः, महदारंभकत्वात्, कपालवत्' इत्यनुमानेन परमाणुसिद्धिः इति वैशेषिकैरुच्यते । एवं सति 'त्रुट्यवयवावयवाः सावयवाः, महदारंभकारंभकत्वात्, कापालिकावत्' इत्यनुमानेन त्रुट्यवयवभूतद्व्यणुकावयवाः परमाणवोऽपि कपालावयवभूतकापालिकदृष्टान्तेन सावयवाः स्युः । इष्टापत्तौ, कापालिकावयवलोष्टदृष्टान्तेन पुनस्तत्राप्यवयवसिद्धिरित्यनवस्था स्यात् । अतः त्रुटावेव विश्रान्तिर्न्यायेति परमाणूनामसिद्ध्या परमाणूनां जगदुपादानत्वं न प्रामाणिकमिति । 

अत्रेदमवधेयम् - वैशेषिकोक्तपरमाणूपादानत्वनिराकरणात्, परमाणवो न सन्तीति वा, तेषामुपादानत्वं नास्तीति वा नार्थः । सांख्योक्तप्रकृत्युपादानत्वनिराकरणं यथा वा अब्रह्मात्मकप्रकृत्युपादानत्वनिराकरणे विश्राम्यति, ब्रह्मात्मकप्रकृतिपरिणामवादश्च संमत एव सिद्धान्ते, तथैव उपादानकारणपरंपरा न परमाणौ विश्राम्यति, किन्तु ततः पृष्ठतोऽपि बहुदूरं परमात्मपर्यन्तं गच्छतीति, तत्रापि सांख्यवत् केवलपरमाणूनामुपादानत्वं नास्ति, किन्तु ब्रह्मात्मकानामेवेति तदुक्तपरमाणुकल्पनप्रक्रिया न श्रुतिसंमतेति तात्पर्यमवगन्तव्यम् ॥ 

वस्तुतस्तु - इदानीन्तनभौतिकविज्ञानाभिवृद्धिदृष्ट्या इदं सर्वमपि न प्रतिष्ठितं भवति । अथापि तत्काले यावच्छक्यम्, तावदैवात्र प्रदर्शितम् । वेदान्तिनामासक्तिस्तु, लौकिकसर्वप्रमाणातीते परमात्मन्येव, इतरविषये नास्त्यधिकं नैर्भर्यमिति मन्तव्यम् ॥ १८ ॥
</details>

<details><summary>वरदार्य-सर्वाङ्कषा-पाठान्तरम् - १८</summary>

एवं सिद्धान्तसंमतः सृष्टिक्रमः परिणामवादरूपः प्रतिपादितः । अयमेव च सत्कार्यवादः । अथ स्वपक्षप्रतिष्ठापनाय कार्यकारणभावस्थलीयवादान्‌ परीक्षयिष्यन् प्रथमं साक्षादेतत्प्रतिकोटिभूतम्‌ असत्कार्यवादं आरम्भवादापरपर्यायं वैशेषिकसंमतं विमृशति - कार्यमित्यादिना । कार्यकारणभावविषये आरम्भवादः, परिणामवादः, सङ्घातवादः, विवर्तवादश्चेति वादचतुष्टयं प्रसिद्धम्‌ । प्रथमो वैशेषिकानाम्‌, द्वितीयः सांख्यानाम्‌, सिद्धान्तिनाञ्च, तृतीयः बौद्धैकदेशिनां जगत्सत्यत्ववादिनां वैभाषिकानाम्‌, चतुर्थः जगन्मिथ्यात्ववादिनां बौद्धैकदेशिनां विज्ञानाद्वैतवादिनाम्‌, शुन्याद्वैतवादिनां माध्यमिकानाम्‌, शब्दाद्वैतवादिनाम्‌ वैयाकरणैकदेशिनां, वेदान्त्येकदेशिनां ब्रह्माद्वैतवादिनाञ्च । आरंभवाद एवासत्कार्यवाद इति कैश्चिन्नवीनैरुच्यते । कार्यं पूर्वमसदेव । पूर्वमेव कार्यस्य सत्त्वे कारकव्यापाराणां वैय्यर्थ्यम्‌, अनुभवविरोधश्च । 'घटं कर्तुमारभते' इति व्यवहारात्‌ अस्य 'आरंभवादः' इति व्यवहारः । निरुपाधिकासत्कार्यवादिनस्तु शून्यवादिनो माध्यमिका एव । वैशेषिकनये 'असतः' इति षष्ठी । कार्यस्य पूर्वमसत्त्वमात्रं विवक्षितम्‌, न तु सर्वथाऽसत्त्वम्‌ । माध्यमिकनये तु पञ्चमी । कारणस्य मिथ्यात्वं तत्संमतम्‌ । एतद्दृष्ट्या असतः कारणात्‌ कार्थमुत्पद्यते, यतोऽसतः उत्पद्यते कार्यम्‌, अत एव कार्यमप्यसत्‌ । तथा च कार्यकारणभाव एव दुर्निरूपत्वान्नास्ति इति अयमसत्कार्यवादो माध्यमिकानाम्‌ । अत एवैषां 'शून्यवादिनः' इतिव्यवहारः । वैशेषिकसंमतस्त्वसत्कार्यवाद: - असतः कार्यस्योत्पत्तिरिति तावन्मात्रमर्थः । असत्त्वमपि न सर्वथाऽसत्त्वरूपं निरुपाधिकासत्त्वम्‌, किन्तु तत्कार्यस्य तत्कारकव्यापारात्पूर्वमसत्त्वरूपम्‌ । उत्पत्त्यनन्तरं तु सदेव घटादि कार्यम्‌ । परिणामवादः सांख्यानाम्‌ । एतेषां निरुपाधिकसत्कार्यवादः माध्यमिकसंमतशून्यवादस्य निरूपाधिकासत्कार्यवादस्य साक्षात्‌ प्रतिकोटिभूतः । अत एवाचार्यैः वियदधिकरणारंभ अयं पक्षः 'सर्वं सांख्यास्तु नित्यम्‌' (अ.सा.२२०) इत्यनूदितः । सिद्धान्तेऽपि यद्यपि सत्कार्यवाद एव, अथाप्यस्ति किञ्चिद्वैलक्षण्यमिति अग्रे (श्लो.२४) स्पष्टीभविष्यति । कारणमात्रं न सत्‌, घटादिकार्यमपि पूर्वमेव सत्‌, कारकव्यापरैरभिव्यज्यते इति   
सांख्याः । अग्रे (श्लो. २४) अयं वादो विचार्यते । सङ्घातवादो नाम, अवयवानां सङ्घातः = समुदायः = समूह एवावयवी, न त्वतिरिक्तः । सिद्धान्तेऽवयवातिरिक्तावयविनो निराकरणेऽपि न सङ्घातवादो विवक्षितः, किन्तु परिणामवादः । धान्यराशिप्रभृतिषु सङ्घातवाद एव वैशेषिकाणामपि । घटपटादौ तु न संङ्घातवादः, किन्तु आरंभवादः, अवयवी अवयवातिरिक्त एव । अयमेव वादोऽत्र विमृश्यते । विवर्तवादिषु शून्यविवर्तवादिनां माध्यमिकानां पक्षोऽनुपदं प्रदर्शितः । उपर्यपि (ध्छो.32, बु.स.18, अद्रव्यस.132) विमृश्यते । विज्ञानमेकं सत्यम्‌, क्षणिकं च । तस्यैव विवर्तः प्रपञ्चस्सर्वोऽपि । अत एव विज्ञानातिरिक्तं सर्वं मिथ्यैवेति विज्ञानविवर्तवादस्य विवरणं (बु.स.२०) भविष्यति । शब्दविवर्तवादः भर्तृहरेः । अयमपि अग्रे (लु.स.३४) विचार्यते । ब्रह्मविवर्तवादः शाङ्कराणाम्‌ । अयमपि पक्षः अग्रे (ना.स.३३) विव्रियते ॥   
एवञ्चात्र वैशोषिकसंमतः आरंभवादः विमृश्यते । अत एवात्र 'आरभेरन्‌' पदप्रयोगः । मृदः पिण्डत्वावस्थानिवृत्तिपूर्वकघटत्वावस्थाप्राप्तिरेव घटस्योत्पत्तिरित्ययं परिणामवादः । अवयवद्वयसंयोगवशात्‌ अतिरिक्तः अवयवी घटादिः पूर्वं असन्‌ नूतनतया उत्पद्यते इति आरेभवादः । कार्यं यदि आकाशवत्‌ सत्‌, तर्हि कस्योत्पत्तिः? यद्यसत्‌, तर्हि शशशृङ्गादिवदसतः कथमुत्पत्तिः? तर्हि शशशृङ्गमपि कदाचिदुत्पद्येत इति बोद्धैर्दूषिते, असदेव कार्यमुत्पद्यते । शशशृङ्गादिकं तु नासत्‌, किन्तु अलीकम्‌ । न तत्तौल्यं धटादेः, दृश्यमानत्वात्‌ इति वैशेषिकानामाशयः । तदेतदत्र दूष्यते - कार्यमित्यादिना । सर्वतः = सर्वदेशावच्छेदेन संप्रयुक्ताः = संयुक्ताः = परमाणवः अधिकं = अतिरिक्तम्‌ अधिकपरिमाणविशिष्टं कार्यं नैव आरभेरन्‌ = कदापि नोत्पादयेयुः ॥   
अयं भावः - प्रलयकाले निश्चलेषु सत्सु परमाणुषु, जीवादृष्टसहकृतेश्वरसिसृक्षावशात्‌ परमाणुषु क्रिया जायते । ततः प्रथमं परमाणुद्वयसंयोगात्‌ द्व्यणुकमुत्पद्यते । त्रिभिर्द्व्यणुकैः त्र्यणुकमुत्पद्यते । एवमनेकानां त्र्यणुकानां परस्परसंयोगात्‌ महती पृथिवी जायते । एवमेव जलतेजोवायवोऽपि भवन्ति इति तेषां सुष्टिप्रक्रिया । अत्र दोषमाह – परमाणुद्वयसंयोगः कथं भवतीति वक्तव्यम्‌? परमाण्वोः जायमानः संयोगः तयोः कार्त्स्न्येन जायते, उत एकदेशावच्छेदेन? कार्त्स्न्येन यदि संयोगः, तदा द्व्यणुके परिमाणाधिक्यं न स्यात्‌ । परिमाणे आधिक्यं नाम, तेन द्रव्येणाधिकदेशाक्रमणम्‌ । अल्पो हि घटः महाघटापेक्षया अल्पम्‌ आकाश(दिग्)देशं व्याप्य वर्तते; महाघटस्तु अल्पघटापेक्षया अधिकं देशं व्याप्य वर्तते । एवं केवलेन कपालेन यावानाकाशदेशः आक्रम्यते, तदपेक्षया अधिको देशः घटेन आक्रम्यते । अतः कपालापेक्षया घटः महान्‌ भवति । एवञ्च प्रकृते परमाणुद्वयस्य परस्परसंयोगे एकपरमाण्वपेक्षया द्व्यणुकस्याधिकं परिमाणं = अधिकदेशाक्रमणं भवेत्‌ । तच्च परमाण्वोः एकपार्श्वसंयोग एव भवेत्‌ । अत एव द्व्यणुकं 'दीर्घ'पदेनाभिधीयते । यदि परमाण्वोः पार्श्वसंयोगो नास्ति, तर्हि सर्वांशेन संयोगो वाच्यः । तदा हि परमाण्वपेक्षया द्व्यणुकम्‌ अधिकपरिमाणवन्न स्यात्‌, प्रमाणुद्वयेनापि एकस्यैव देशस्याक्रमणात्‌ । अस्तु तर्हि एकस्मिन्‌ परमाणौ एकदेशावच्छेदेनैव परमाणुद्वयसंयोग इति द्वितीयः कल्पः, स्पर्शवतोः द्रव्ययोः सप्रतिघत्वनियमेन घटाकाशयोरिव कार्त्स्न्येन संयोगासंभवात्‌ इति चेत्‌, तर्हि निरवयवे एकदेशः, अन्यदेशः इति विभागासंभवात्‌ परमाणोः सावयवत्वप्रसङ्गः । तत्रेष्टापत्तावपसिद्धान्तः, अनवस्था च ॥   
ननु निरवयवयोरपि परमाण्वोः प्राच्यादिदिग्विभागस्य सत्त्वात्‌ तत्तद्दिगवच्छेदेनैव संयोगोऽस्तु इति चेत्‌, तत्राह - दिक्संयोगेत्यादि । दिक्संयोगस्यापि ऐकदेश्यात्‌ = एकदेशावच्छेदेनैव वक्तव्यत्वात्‌, निरवयवे परमाणावेकदेशाभावादेव दिक्कृतोऽपि अंशभेदः ते न घटते । सिद्धान्ते दिशः अतिरिक्ततयानङ्गीकारात्‌ 'ते' इत्युक्तिः ॥   
ननु घटपटादिवस्तद्वयविषयकम्‌ एकं ज्ञानं यदा भवति, तत्र निरंशेऽपि एकस्मिन्‌ ज्ञाने घटविषयकत्वं पटविषयकत्वं च प्रत्येकमेव वक्तव्यम्‌, अन्यथा परस्परसाङ्कर्यप्रसङ्गः । एवञ्च निरंशेऽपि भागभेदः दृश्यते किलेत्यतराह - वुद्धेस्त्वित्यादि । बुद्धेस्तु = ज्ञानस्य तु अंशानपेक्षा = अंशभेदापेक्षामन्तरेण विषयिता = वस्तुद्वयविषयत्वम् असंकीर्णं स्फुरति = प्रतीयते = अनुभवसिद्धम्‌ । 'न हि दृष्टेऽनुपपन्नं नाम किञ्चित्‌' इति न्यायेनानुभवसिद्धं तु अपलपितुमशक्यम्‌ । परमाणवस्त्वतीन्द्रियाः । तत्र नायं न्यायः प्रवर्तते । एतादृशवैलक्षण्यसूचनार्थमेव 'तु' शब्दः । इदमपि परमतानुसारेण । सिद्धान्ते तु ज्ञानस्य सावयवद्रव्यत्वेन दोषाभावात्‌ नेयमाशङ्का । ननु भवतामपि अवयवधारायाः क्कचिद्विश्रान्तिर्वाच्या । यत्र विश्रान्तिः, स पदार्थः निरवयवो वक्तव्यः, अन्यथानवस्थप्रसङ्गात्‌ । ततश्च तत्र कथं अणुद्वयसंयोगः? इति चेत्तत्राह - विश्रमस्त्वित्यादि। सिद्धान्ते अतीन्द्रियपरमाणोरनङ्गीकारात्‌, दृष्टायां त्रुटावेव विश्रान्तेरङ्गीकारात्‌ 'न हि दृष्टेऽनुपपन्नं नाम' इति परमाणुद्वयसंयोगादिः युज्यत एव । भवन्मतेऽपि दृष्ट एव एतस्मिन्‌ विश्रमः अस्तु । तथा च अतीन्द्रियपरमाण्वसिद्धिः । ननु प्रत्यक्षे महत्त्वं कारणमित्यनुभवसिद्धम्‌ । यदि त्र्यणुक एव परमाणुः स्यात्‌, तर्हि तत्र महत्त्वस्यावश्यकत्वात्‌, अणु-अणुतर-अणुतमशब्दानामर्थशून्यत्वं स्यत्किलेति चेत्‌, अणुत्वमहत्त्वादीनामापेक्षिकत्वात्‌, महत्स्वेव तारतम्यमादाय तेषां पदानामर्थवत्त्वसंभवान्न कश्चिद्दोषः । ननु त्रुटेः चाक्षुषत्वमुभयसिद्धम्‌ । चाक्षुषप्रत्यक्षं प्रति महत्त्वं कारणम्‌ । ततश्च त्रुटे: महत्परिमाणवत्त्वात् परमाणुपदवाच्यत्वं कथं स्यात्‌ । महत्त्वं हि घटादौ सावयव एव दृष्टम्‌ । अतश्च 'त्रुटिः सावयवा, महत्त्वात्‌, घटवत्‌' इत्यनुमानेन त्रुटेः सावयत्वे सिद्धे, तत्र अवयवधारायाः विश्रान्तिः न भवत्येवेति चेत्‌, तत्राह - नो चेदित्यादि । नो चेत्‌ = त्रुटावेव विश्रान्तिमनङ्गीकृत्य, महत्परिमाणवत्त्वात्‌ तस्यास्सावयवत्वमुच्यते चेत्‌, आरम्भकांशप्रभृतिषु = आरंभकाः = जगदारंभकाः = जगदुपादानभूताः ये अंशाः = परमाणवः तत्प्रभृतिषु = तदादिष्वपि नियताः = नियमेन विद्यमानाः प्रसङ्गाः = तर्काः दुर्निवाराः = वारयितुमशक्याः । ततश्च परमाणूनामपि सावयवत्वं स्यात्‌ ॥   
अयं भावः - 'त्रुटिः सावयवा, महत्परिमाणवत्त्वात्‌' इत्यनुमानेन द्वयणुकसिद्धिः, 'त्रुट्यवयवाः सावयवाः, महदारंभकत्वात्‌, कपालवत्‌' इत्यनुमानेन परमाणुसिद्धिः इति वैशेषिकैरुच्यते । एवं सति 'त्रुट्यवयवावयवाः सावयवाः, महदारंभकारंभकत्वात्‌, कापालिकावत्‌' इत्यनुमानेन त्रुट्यवयवभूतद्वयणुका- वयवाः परमाणवोऽपि कपालावयवभूतकापालिकदृष्टान्तेन सावयवाः स्युः । इष्टापत्तौ, कापालिकावयवलोष्टदृष्टान्तेन पुनस्तत्राप्यवयवसिद्धिरित्यनवस्था स्यात्‌ । अतः त्रुटावेव विश्रान्तिर्न्याय्येति परमाणूनामसिद्ध्या परमाणूनां जगदुपादानत्वं न प्रामाणिकमिति ॥   
अत्रेदमवधेयम्‌ - वैशेषिकोक्तपरमाणूपादानत्वनिराकरणात्‌, परमाणवो न सन्तीति वा, तेषामुपादानत्वं नास्तीति वा नार्थः । सांख्योक्तप्रकृत्युपादानत्वनिराकरणं यथा वा अब्रह्मात्मकप्रकृत्युपादानत्वनिराकरणे विश्राम्यति, ब्रह्मात्मकप्रकृतिपरिणामवादश्च संमत एव सिद्धान्ते, तथैव उपादानकारणपरंपरा न परमाणौ विश्राम्यति, किन्तु ततः पृष्ठतोऽपि बहुदूरं परमात्मपर्यन्तं गच्छतीति, तत्रापि सांख्यवत्‌ केवलपरमाणूनामुपादानत्वं नास्ति, किन्तु ब्रह्मात्मकानामेवेति तदुक्तपरमाणुकल्पनप्रक्रिया न श्रुतिसंमतेति तात्पर्यमवगन्तव्यम्‌ ॥ `   
वस्तुतस्तु - इदानीन्तनभौतिकविज्ञानाभिवृद्धिदृष्ट्या इदं सर्वमपि न प्रतिष्ठितं भवति । अथापि तत्काले यावच्छक्यम्‌, तावदेवात्र प्रदर्शितम्‌ । वेदान्तिनामासक्तिस्तु, लौकिकसर्वप्रमाणातीते परमात्मन्येव, इतरविषये नास्त्यधिकं नैर्भर्यमिति मन्तव्यम्‌ ॥ १८ ॥
</details>

<details><summary>वरदार्य-सुबोधिनी (कन्नड)</summary>

हीगॆ परमात्मने ऎल्लॆडॆयल्लू अन्तर्यामियागिद्दुकॊण्डु जगत्तिगॆ उपादानकारणनागुत्तानॆ ऎन्दु हेळिदमेलॆ परमात्मनु 

22 

- 18- 

[परमाणु कारणतावादनिरास 

(श्लोक 18 

जगत्तिगॆ निमित्तकारणनु मात्र, परमाणुगळे जगत्तिगॆ उपादानकारण ऎन्दु हेळुव वैशेषिकर सिद्धान्तवन्नु निराकरिसुत्तारॆ. सर्वतः सम्प्रयुक्ता अणवः अधिकं कार्यं नैव आरभेरन्-ऎल्ला भागदल्लि संयोगवन्नु हॊन्दिद परमाणुगळु तनगिन्तलू दॊड्ड परिमाणवुळ्ळ कार्यवन्नु खण्डित हुट्टिसलारवु. 

कण्णिनिन्द ग्राह्यवाद परम सूक्ष्मवाद धूळे त्र्यणुक. अदर आरनॆय ऒन्दु भाग परमाणु. इदे जगत्तिगॆ उपादानकारण. ई परमाणुगळु ऎरडु सेरि द्वणुकवागुत्तदॆ. मूरु द्वणुक सेरि इणुकवागुत्तदॆ ऎन्दु वैशेषिकरु हेळुत्तारॆ. 

ऒन्दु परमाणुविनॊन्दिगॆ मत्तॊन्दु परमाणु सेरुवाग अवु परस्पर सम्पूर्णवागि मिळितवागुवुदॆ, यावुदो ऒन्दु भागदल्लि मात्र मिळितवागुवुदॆ ? सम्पूर्णवागि मिळितवागिबिट्टरॆ इवुगळिन्द हुट्टिद द्वणुक, परमाणुगिन्तलू दॊड्डदागलु साध्यवे इल्ल. ऎरडू पक्क पक्क दल्लि सेरिदरॆ तानॆ अधिक परिमाणवुळ्ळद्वणुकवागलु साध्य ! पक्कक्कॆ सेरद सम्पूर्णवागि सेरिबिट्टरॆ ऎरडू सेरि ऒन्दे परिमाणवन्नु उळ्ळद्दाग बेकागुत्तदॆ. 

पक्कपक्कदल्लि सेरुत्तवॆ ऎन्दु हेळलू साध्यविल्ल. सावयववाद वस्तुगळिगॆ मात्र ई पक्क, आ पक्क' ऎन्दु हेळलु शक्यवे हॊरतु निरवयववाद परमाणुगळिगॆ आ पक्क ई पक्क ऎन्दु निरूपिसलु शक्यवे इल्ल. घटादिगळल्लि पूर्वदिक्कु, पश्चिमदिक्कु इत्यादि भेदगळिरु वन्तॆ परमणुविनल्लू पूर्वदिक्कु पश्चिमदिक्कु ऎम्ब भेद इरलेबेकाद्द रिन्द आया दिक्किनल्लि मत्तॊन्दु परमाणुविनॊन्दिगॆ सम्बन्ध बरुवदरल्लि तडॆयेनु ? ऎम्ब शङ्कॆगॆ परिहारवन्नु हेळुत्तारॆ. इह दिक्कंयोगैक देश्यात् दिक्कतः अंशभेदोsपि ते न घटते परमा दिनल्लि आयादिक्किन संयोगवू ऒन्दॊन्दु कडॆयल्ले बरबेकागुवुदरिन्द दिक्किनिन्द कल्पिसपट्ट भागभेदवू निनगॆ हॊन्दुवन्तिल्ल. 

घटादिद्रव्यगळु सावयवाद्दरिन्द पूर्वदि सङ्ग ऒन्दु कडॆयल्लि पश्चिमदिक्‌ंयोग मत्तॊन्दु कडॆयल्लू बरलु साध्य. 

श्लोक 18 ] 

] 

जडद्रव्य सर 

23 

बुद्धंशानपेक्षा सुरति विषयिता विश्रमस्तस्तु दृष्ट नो चेदारम्भकांशप्रकृतिषु नियता दुर्निनारा8 प्रसङ्गाः॥ 

निरवयव वस्तुविनल्लि 'ऒन्दु कडॆ' ऎम्ब निर्दॆश साध्यविल्लद्दरिन्द काल्पनिक वाद भेदवन्नु हेळलू साध्यविल्ल. बुद्धियिन्द कल्पिसबेकादरू अदक्कू ऒन्दु उपाधि बेकागुत्तदॆ. आया वस्तुगळ अवयवगळे दिक्संयोगक्कॆ उपाधियागुत्तवॆ. आद्दरिन्द निरवयववस्तुगळल्लि संयोग हुट्टुवुदन्नु समर्थिसलु साध्यवे इल्ल. हीगॆ परमाणुद्वय संयोग साध्यविल्लद्द रिन्द तन्मूलक जगतृष्टियू साध्यविल्ल. 

घट-पट ई ऎरडन्नू विषयीकरिसि ऒन्दु ज्ञान हुट्टिदाग  
आ ज्ञानक्कू आ ऎरडु विषयगळिगू सम्बन्धवन्नु हेळबेकागुत्तदॆ.  
बुद्धि निरवयवपदार्थ.  
आदरू अदक्कॆ ऎरडु पदार्थगळ सम्बन्धवन्नु ऒप्पलागिदॆ.  
इदु मात्र हेगॆ साध्य ?  
ऎम्ब प्रश्नॆगॆ उत्तर हेळुत्तारॆ  

**बुद्धस्तु अंशानपेक्षा विषयिता सुरति**-

निरवयवाद ज्ञानक्कन्तु  
अदर अवयवद अपेक्षॆयिल्लदॆये  
ऎरडु विषयगळ सम्बन्ध तोरुतदॆ.  
सर्वानुभव-सिद्धवाद विषयदल्लि आक्षेप एळुवुदिल्ल. 

**अत्र दृष्टे विश्रमस्तु अस्तु**-  

इल्लू अदरन्तॆ प्रत्यक्ष-सिद्धवाद त्र्यणुकदल्ले अवयवगळ कॊनॆय-हन्तवु निल्ललि.  

अदक्किन्तलू अतीन्द्रियवाद परमाणुविनल्लि  
इन्तह अनुभवक्कॆ प्रसक्ति इल्लवाद्दरिन्द  
ज्ञानदल्लि हेळुवन्तॆ अनुभववन्नु  
अल्लि प्रमाणवागि हेळलु शक्यविल्ल. 

हीगॆ वैशेषिकर परमाणु कल्पनॆये सरियल्लवाद्दरिन्द  
परमाणुकारणतावाद युक्तवल्ल. 

**नो चेत्, आरम्भकांशप्रभ्रषु नियताः प्रसङ्गाः दुर्नि वाराशि**-

इल्लदिद्दरॆ,  
इष्टादरू अतीन्द्रिय-परमाणुवन्नु ऒप्पुवुद् आदरॆ  
अवयव परम्परॆयन्नु परमाणुविनल्ले निल्लिसबेकॆन्दु निर्बन्धिसलु साध्यविल्लवाद्दरिन्द  
जगत्तिगॆ कारणवाद परमाणुविगू सह  
अवयवगळन्नु ऒप्पबेकागुत्तदॆ.  
मत्तॆ अदक्कू अवयवगळन्नु ऒप्पबेकागि  
कॊनॆये इल्लदे अनवस्थॆ दोष बरुवुदु.  
हीगॆ अतीन्द्रियवाद परमाणु कल्पनॆये  
अप्रामाणिकवाद कारण  
अवु जगत्तिगॆ उपादान कारणवॆन्दु हेळुवुदु युक्तवल्ल । १८ । 

</details>

<details><summary>सर्वार्थसिद्धिः</summary>

ननु पञ्चीकरणाभिधानात्पञ्चसु भूतेषु स्वतस् सभागत्वम्,  
व्यष्टि-समष्टि-भावः,  
भूतांशानां चात्यन्त-भिन्नत्वं समान-न्यायतया प्रकृति-पर्यन्तेषु तत्त्वान्तरेष्व् अपि तत् सर्वं सिद्धम् ।  
भूत-भागानां चात्यन्त-भेदो वेणु-रन्ध्र-श्लोके ऽभाष्यत ।  
एवं सत्य् अणु-समाहार एव प्रकृतिर् 

इति स्थिते 

> ”महद्-दीर्घवद् वा ह्रस्व-परिमण्डलाभ्याम्” 

इत्यौलूक्योपालम्भो न युक्त इत्यत्राह - कार्यमिति ॥ अयं भावः - 

"अनन्यपरशास्त्रसिद्धेष्वर्थेषु ”श्रुतेस्तु शब्दमूलत्वात्” 

इति न्यायेन गत्यन्तराभावे काचिद्गमनिका स्वीकार्या । अनुमेयेषु तु यथादृष्टान्तं सिद्धिः, अन्यथाऽतिप्रसङ्गात् । ततश्चावयविवादिनामवयवास्स्वभागैर्मिथस्संयुज्यावयविनमारभन्त इति सिद्धान्तः । एतच्च द्व्यणुकावधि निर्विघातं, द्व्यणुकारम्भे तु निरवयवा अणवोऽवयवा इति कल्पितम् ;  
तत्रैवं प्रसङ्गावतारः - यदि परमाणवस्स्वांशतस्संयुज्यावयविनमारभेरन्, तदा तदंशोऽवयवरूपस्तदन्यो वा ? आद्ये तस्यापि तथेत्यनवस्था । अन्यस्तु स्वाभाविकः औपाधिको वा? पूर्वत्र भिन्नाभिन्नता स्यात् । उत्तरत्रोपाधिसंबन्धेऽप्यंशभेदो दुर्वचः । परिशेषात्तन्निरपेक्षसंयोगैरन्योन्यानाघ्रातभागभेदरहितैरणुभिरारम्भः स्यात् । त्यक्तस्तर्हि सप्रतिघत्वविरोधः । सर्वेषु च परमाणुष्वेकपरमाणुप्रदेशमात्रावस्थितेषु स्वाधिकदेशव्यापिकार्यारम्भो न [सिध्येत्] स्यात्, न खल्ववयवास्पृष्टे कुत्रचित् प्रदेशेऽवयवी तिष्ठेत्, अदृष्टेरनिष्टेश्च । अवयवनाशादवयविनाशे क्षणमनाधारोऽवयवीति चेत् तथा कल्पयताऽपि त्वया पूर्वं तन्तुसंघानवच्छिन्नप्रदेशे पटस्य वृत्तिर्न कल्पिता । एवमधिकारम्भानुपपत्तौ मेरुसर्षपादिविचित्रभेदासिद्धिः । सेयमसिद्धं सिषाधयिषत्ससिद्धहानिः ; तथा चासिद्धसाधनं निर्सर्वार्थसिद्धिः । ननु परिमितानां सर्वेषां दिग्भेदेन भागभेदे दृष्टे परमाणुष्वपि तथाऽङ्गीकारो दुर्वार इत्यत्राह - दिक्संयोगेति । 

दिक्संयोगायत्तोऽपि हि भागभेदस्सावयवेष्वेव दृष्टः,  
त्रस-रेणोर् अपि त्वया सावयवत्वकॢप्तेः ।  
निरवयवेषु तु विश्वव्याप्तैक-दिक्-तत्त्व-वादिनस् ते तन्निबन्धना भागकॢप्तिरशक्या । तद्-उपाधि-संयोगात्तु स्याद् अपि यदि तत्राप्यंशानंशविकल्पक्षोभोऽतिलङ्घ्येत । अतस्सर्वदिगुपाधिसंयोगानां परमाणुषु पृथक्प्रदेशरहितानां कथमौपाधिकभागभेदापादकत्वम् ? यदि चानंशभेदेन संयुक्ता उपाधयः क्वचिद्भागभेदकास्तर्हि परमाणव एव तथा किं न स्युः ? वृथा चैवमंशकॢप्तिरभागेन संयोगावस्थितेरिति । तदिदं सर्वमभिप्रेत्याहुः - ष [ट्केन] ट्कोणयुगपद्योगात् परमाणोष्षडंशता । षण्णां समानदेशत्वे पिण्डः स्यादणुमात्रकः ॥ इति ॥  
ननु बुद्धिस्तावत्सर्वतन्त्रसिद्धा । सांवृतीत्यपि हि तां माध्यमिको मन्यते । सा चैकाऽप्यनेकविषया दृष्टेष्टा च । निरंशा च सा प्रत्येकं कार्त्स्न्येनांशतो वा विषयीकुर्यात् ? नाद्यः ; अन्यानुल्लेखप्रसङ्गात् । न द्वितीयः, निरंशत्वादेव । तत्र चेत् कश्चित्समाधिः अणुष्वपि तथा स्यात् । तत्राह - बुद्धेस्त्विति । तुश्शङ्कानिवृत्त्यर्थः । विषयित्वं ह्यंशानपेक्षतयैव दृष्टम्, नह्यन्यतोऽपि तस्यान्यथादृष्टिः, अतो यथोपलम्भमेकवदनेकोऽपि विषय एकस्या बुद्धेः । एवमेकस्य निरंशस्यानेकबुद्धिविषयत्वमपि निरूढम् । अवयव्यारम्भकसंयोगस्तु त्वयाऽपि न क्वचिदंशनिरपेक्ष उक्तः; क्वचिद्विशेषाङ्गीकारे नियामकाभावः । अथ संघातारम्भकसंयोगेऽपि समः प्रसङ्ग इति, न समः; संयोगसाध्यसंघाताभावात् । तत्स्वीकारे ह्यवयविवाद एव वरम् । संयोगस्तर्ह्येकोऽनेकवृत्तिस्सन्नंशानंशविकल्पदौस्थ्यं नातिक्रामेत् । न ह्यसौ नास्त्येव सिद्धयोस्साद्ध्यतया दृष्टेरिति, तदपि न ; विषयित्ववन्निस्तारात् । सोऽपि हि द्वयोर्न स्वांशाभ्यां वर्तत इति दृश्यते । एवं स्वामित्वादयोऽपि न प्रतिबन्दिः । अस्तु तर्हि संयुक्तप्रतिबन्दिः । मूतैर्विभूनां संयोगोऽस्ति न वा ? न चेदन्यतरकर्मजसंयोगलोपः ; अविशेषात् । अस्ति चेत् यदि कार्त्स्न्येन विभुद्रव्यमेकेन स्पर्शवता संयुज्यते, कथं स्पर्शवदन्तरेण तस्य संयोगः स्यात् ? अंशतश्चेत् सावयवत्वप्रसङ्गः । न हि विभुद्रव्यस्यावयवित्वं संघातत्वं वा सुवचं, पूर्वत्र स्पर्शवत्त्ववृत्तत्वकार्यत्वानित्यत्वादिप्रसङ्गात् । उत्तरत्र नानात्वभेदाभेदयोरन्यतरापातात् । तत्र च विभुद्रव्यांशानां मिथस्संयोगोऽस्ति न वा ? अस्ति चेत् तत्रापि स एव प्रसङ्गः ; नास्ति चेदसंहतरूपता स्यात् । औपाधिको विभूनामंशभेद इति चेन्न । उपाधिसंयोगेऽपि अंशादिविकल्पानपायात् । निरंशेऽपि संयुज्यमानं स्वरूपेण तद्भेदोपाधिरिति चेन्न । स भेद उपाधिना च्छिन्ने चेदवयवविश्लेषात्मा स्यात्, अच्छिन्ने तु भेदाभेदवाद एव शरणम् । अत एव स्वसमानपरिमाणेषु विभुप्रदेशेषु तत्तदुपाधिसंबन्धव्यवस्थेति निरस्तम्, तत्प्रदेशभेदस्यैव मृग्यमाणत्वात् । विभुद्रव्यमेव तत्तन्मूर्ततुल्यपरिमाणं जायत इति चेन्न ; विरोधादुक्तदोषानतिक्रमाच्च । काल्पनिकांशभेदेन मूर्तसंयोग इति चेत्तर्हि वस्तुतस्त्वखण्डेनेत्युक्तं स्यात् । अंशभेदकल्पना च किं विभुद्रव्यस्वरूपमात्रे उत तदंशे एवेति दुस्तरो गर्तः । निरंशानामपि स्वभावत एव विभूनामनेकमूर्तसंयोगक्षमत्वमिति चेदणूनामपि एतदस्तु ; अविशेषात् । एव त्रसरेणुप्रतिबन्दिश्च भाव्येति । अत्रोच्यते - यदि वयं प्रदेशवर्तिगुणनिह्नवाय प्रवर्त्स्यामस्तदा विभुप्रतिबन्द्याऽणुप्वपि तत्संभवः प्रदर्श्येत । किं त्ववयव्यारम्भकाणामवयवैरेव संयोग इति नियमस्य त्वयैवान्येषु सर्वेष्वङ्गीकारात् कल्प्येष्वपि तत्प्रसङ्गो दुर्वार इति ब्रूमः । न चान्यत्रैवायं नियम इति स्थाप्यम्; तादृशानामणूनामदृष्टेः,  
अनन्यथासिद्धलिङ्गाभावाच्च । यदि विभज्यमानेष्वभावपरिशेषायोगात् परमाणुरपि सत्त्वरजस्तमसां सर्वोपकृष्टस्संघात इति सांख्यमतस्य निर्मूलत्वात्, महत्परिमाणतारतम्यविश्रान्तिवत् परिमाणतारतम्यत्वादणुपरिमाणतारतम्यविश्रान्तिरपि क्वचित्कल्प्येत ; तत्राह - विश्रमस्त्वस्तु दृष्ट इति । दृष्टे त्रसरेणौ विश्रमसंभवे न मृग्यं ह्यन्यत् । तथा च सिद्धसाध्यता । यदि त्रसरेणुरेव परमाणुस्स्यादप्रत्यक्षस्तर्हि स्यादिति चेत्, हन्त कुत्रैषा व्याप्तिः ?  
सिद्धो ह्यन्यत्र दृष्टान्तस्साध्ये त्वन्योन्यसंश्रयः । त्रसरेणुः पराणुस्सन् कि नाध्यक्षोऽपराणुवत् ॥ चाक्षुषत्वप्रकर्षनिकर्षयोर्महत्त्वप्रकर्षनिकर्षानुविधानात् द्रव्यस्य चाक्षुषत्वं महत्त्वनियतमिति चेत्, चाक्षुषावयवकस्यैव द्रव्यस्य चाक्षुषत्वनियमदर्शनादचाक्षुषावयवकस्य त्रसरेणोरप्यचाक्षुषत्वप्रसङ्गे कथं निस्तारः ? अगत्येति चेत्, भवतु कुतश्चिन्महत्त्वाभावेऽपि क्वचिदेवम् । अत एव मूर्तत्वे सति महत्त्वात् त्रसरेणुः कार्यद्रव्यारब्ध इति कल्पनाऽपि निरस्ता । अस्तु बाह्येन्द्रियग्राह्यत्वादेव तत्साध्यमिति चेन्न ; विपक्षे बाधकाभावात् । अन्यथा त्रसरेण्वारम्भकस्यापि कार्यद्रव्यारब्धत्वकल्पनायां निवारकाभावात् । तत्र विपक्षे बाधकं नास्तीति चेदत्रापि तथेत्युक्तमेव । अतो न द्व्यणुकमित्यपि किंचित् । एवमारम्भकपरम्परायास्सावयवत्वं तद्व्यापकतयाऽभिमतमनित्यत्वं कुतश्चिन्महत्त्वं च प्रसज्यमानमनिवारणीयं स्यात् । एतत्सर्वमभिप्रेत्याह - नो चेदिति । अणुषु स्वाभावसमानाधिकरणसंयोगसिद्धेरौपधिकांशवत्त्वस्वीकारात् इष्टप्रसङ्गतां परिहर्तुमारम्भकशब्दः ॥१८॥  
(इति कल्प्यपरमाण्वारम्भवादभङ्गः)
</details>

<details><summary>नरसिंह-देवः आनन्ददायिनी - १८</summary>

ननु परमाणुकारणत्वनिराकरणं प्रकरणे न सङ्गतमित्याक्षेपसङ्गतिमाह - ननु पञ्चीकरणाभिधानादिति । स्वतस्सभागत्वमिति - अन्यथा विभागकरणासंभवादिति भावः । भूतांशानामिति - भूतानामंशसंघातरूपत्वात्समष्टित्वं । अंशानां व्यष्टित्वं । समानन्यायतयेति -अन्यथा भूताना संभागत्वं नानात्वं च न स्यादिति भावः । तत्सर्वं सिद्धमिति - सभागत्वादि सिद्धमित्यर्थः ।  
अभाष्यतेति - प्रथमसूत्रभातृये महासिद्धान्ते अभेदव्यापिनो वायोः वेणुरन्ध्रभेदेनाशभेदोऽभ्यधायि इति भावः । महद्दीर्घवद्वेति । ह्रस्वपरिमण्डलाभ्यां - द्व्यणुकपरमाणुभ्यां महद्दीर्घवत् द्व्यणुकत्र्यणुकोत्पत्त्यनुपपत्तिवत् तदुक्तप्रक्रियान्तरमप्यनुपपन्नमिति सूत्रार्थः । ननु पृथक्कार्यारम्भाद्यनुपपत्तिः सिद्धान्तेऽपि समेत्यत आह - अयं भाव इति । यागस्य स्वर्गसाधनताबोधकश्रुतिबलाददृष्टकल्पनावदित्याहु । श्रुतेस्त्विति - जगत्प्रति ब्रह्मणः कार्स्न्येन काणत्वमेकदेशेन वेति विकल्पे 'कृत्स्नप्रसक्तिर्निरवयवत्वशब्दकोपो वा' इति सूत्रेण पूर्वपक्षं कृत्वा समाहित 'श्रुतेस्तु शब्दमूलत्वात्' इति । श्रुतेः - श्रुतिप्रामाण्यस्य सत्त्वान्नोक्तदोषः; कुतः? शब्दमूलत्वात् - इतरविसजातीयतया शब्दवेद्ये लोकदृष्टव्यामुप्त्यभावादित्यर्थः । अनुमानेन तु दृष्टसजातीयमेव साधनीयं न विजातीयं व्याप्त्यभावादिति भावः ।  
अतिप्रसङ्गादिति । धूमादिना नित्यवह्निसिद्धिप्रसङ्गादित्यर्थः । एतच्चेति - सिद्धान्त इत्येतदित्यर्थः । तदन्यो वेति विकल्पं विकल्पयति - अन्यस्त्विति । स्वाभाविक इति । तद्द्रव्यस्वरूपमेवांश इत्यर्थः । स्वभावेन स्वरूपेणागतं संजातं वा । स्वार्थिको वा । स्वरूपमेवांशांशिभावापन्नमित्यर्थः । उत्तरत्रेति - उपाधिसंबन्ध एवांशांशिभावं भजत इति भावः । नन्वंशाभावेऽपि स्वरूपेण संयुक्ताः परमाणव आरम्भका भवन्त्वित्यत्राह - परिशेषादिति । अन्योन्यानाघ्रातेति अन्योन्यासंयुक्तांशरहितैः - कृत्स्नसंयुक्तैरित्यर्थः । त्यक्त इति - एकपरमाण्ववष्टब्धेप्रदेश परस्या(परेणा)प्यवष्टम्भस्य वक्तव्यतया स्पर्शवद्द्रव्यस्य सप्रतिघत्वानियमत्यागप्रसङ्गः; अन्यथा सर्वव्यापिसंयोगासंभवादित्यर्थः । दूषणान्तरमाह - सर्वेष्विति । तदेवोपपादयति - न खल्विति । तथात्वे घटादेरपि परमाणुतारतम्यं नियामकाभावान्न स्यात् । सर्वकार्यद्रव्यस्यापि विभुत्वं च स्यादिति भावः । नन्ववयवं विनाऽप्यवयवी तिष्ठत्येव विनश्यदवस्थायां; तथाचावयवाभावप्रदेशेऽप्यविनश्यन्नपि तिष्ठ(ति)तु अतिप्रसङ्गस्तु यथाकथञ्चिन्नेय इत्याशङ्क्य समा-धत्ते - अवयवनाशादिति । अन्यथा विन्ध्यभागेऽवयवनाशे हिमवद्भागेऽवयविनाशप्रसङ्गादिति भावः । सेयमित्यादि - असिद्धं परमाणुं तदस्थेपेक्षयाऽधिकपरिमाणं द्व्यणुकं च साधयतः विचित्रपरिमाणत्वेन सिद्धस्य मेरुसर्षपादेस्सिद्धिर्न स्यादित्यर्थः । निर्मूलं - निष्प्रमणकमित्यर्थः । ननु घटस्य परिमितस्य पूर्वो भागः दक्षिणो भागः पश्चिममुत्तरमूर्ध्वमित्यादिदिगधीनो भेदो दृष्ट इति परमाणुष्वपि तत्कृतभागकॢप्तिरस्त्वित्याशङ्कते - नन्विति । दिक्संयोगेति - संयोयभेदादेव भागकॢप्तिः कल्प्या; नच संयोगभेदः; प्रतियोगिभेदाभावादिति भावः । ननु दिगुपाधीनां भिन्नत्वात्संयोगभेदस्स्यादित्यत्राह - तदुपाधीति । यदि तत्रापीति - परमाणवः स्वांशैरुपाधिभिः संयुज्यन्ते उपाधयो वा तथा तैस्संयुज्यन्ते उत स्वरूपेणेति विकल्पेन पूर्वदोषानतिवृत्तेरिति भावः । दिगुपाधीनां परमाणुभिरेकदेशेन संयोगाभावे दोषमाह - अत इति । ननु स्वांशभेदेन विनाऽप्यु (विना संसृज्यमानाउ)पाधयः स्वसंयोगिनि परमाणावंशभेदकल्पका भवन्तु इति चेत्; मैवं; तथा सति परमाणूनामेवांशभेदकल्पकत्वमस्तु कृतमुपाधिभिः? तदङ्गीकारेऽपि तत्संयोगस्य परमाणौ व्याप्य (परमाणाव) विद्यमानस्य अंशभेदकॢप्तावनुपयोगादित्याह - यदि चानंशभेदेनेति - षट्केनेति - षड्भिः परमाणुभिरेकस्य परमाणोष्षट्सु पार्श्वेषु योगे परमाणोः षडंशत्वं । यदि पार्श्वभेदमन्तरेण संबन्धस्तदाऽधिकपरिमाणं न स्यादिति भावः । अणुमात्रक इति । स्वार्थे कः । अणुपरिमाण इत्यर्थः । ननु सर्वशून्यवादिनः सा न सिद्धेत्यत आह - सांवृतीति - दोषसिद्धेत्यर्थः ।  
प्रतिबन्दीमुपपादयति - निरंशा चेति । अन्येति - एकविषय एव कृत्स्नसंविदोऽप्युपयुक्तत्वादिति भावः । उल्लेखो - विषयीकरणं । अंशानपेक्षयेत्यत्र अंशस्यापेक्षा न विद्यते यस्येति गमकत्वात्समास इति ध्येयम् । न ह्यन्यत इति - उपाध्यधीनांशभेदकॢप्त्या वा बुद्धेर्विषयता दृष्टा नेत्यर्थः । यथोपलम्भमिति - एकविषयत्ववदनेकविषयत्वस्यापि दर्शनानुसारादुपपत्तिः; वस्तुव्यवस्थाया उपलम्भानुसारित्वादित्यर्थः ।  
निरूढमिति - उपपन्नमित्यर्थः । अवयव्येति - परमाणुव्यतिरिक्तस्थल इति शेषः । ननु परमण्वारब्धस्सङ्घात इत्यङ्गीकारेऽपि तत्रोक्तविकल्पदोषस्स्यादिति प्रतिबन्दिमाशङ्कते - अथेति । परिहरति - न सम इति - संयोगस्यैव सङ्घातत्वादिति भावः । ननु निरंशस्संयोगे उभयवृत्तिरङ्गीक्रियते । तत्र स्वांशेन वर्तते उत कार्त्स्येन? नान्त्यः; एकत्र वृत्तावन्यत्राभावप्रसङ्गात् । न प्रथमः; अंशाभावादिति प्रतिबन्दीं शङ्कते - संयोगस्तर्हीति । सिद्धयोरिति - इदं वस्तुद्वयं दूरस्थं मया संयुक्तमिति सिद्धयोर्वस्तुनोः साध्यतया - जन्यतया संयोगस्य दर्शनादित्यर्थः । यथादर्शनमङ्गीकारादुभयवृत्ति - ताया नानुपपत्तिरित्याह - तदपि नेति । तदवोपपादयति -सोऽपीति - संयोगोऽपीत्यर्थः । दासत्वादिरादिशब्दार्थः । न प्रतिबन्दिः - न प्रतिबन्दियोग्य इत्यर्थः । अविशेषादिति - यदा पक्ष्यादेरन्यतरस्य कर्मसत्वेऽपि विभुषु संयोगो नोत्पद्यते तदा तत्र व्यभिचारादन्यतरकर्म न संयोगकारणमिति कुत्रापि ततस्संयोगो न स्यादित्यर्थः । कथमिति - सप्रतिघत्वविरोधादित्यर्थः । इष्टापत्तिं निराचष्टे - न(हि) च विभुद्रव्यस्येति । अवयवित्वावयवसङ्घातत्वे मतभेदेन । उत्तरत्रेति -नानात्वाङ्गीकारे एकस्यैव सङ्घातत्वार्थं भेदाङ्गीकारे भेदाभेदप्रसङ्ग इत्यर्थः । अंशभेदमङ्गीकृत्याह - तत्र चेति । विभुद्रव्यस्यांशवत्त्व इत्यर्थः । स एवेति - स्वांशमेदेन संयुज्यते न वेत्यादिप्रसङ्ग इत्यर्थः । असंहतरूपता स्यादिति - एकं वस्तु विभुद्रव्यं न स्यादित्यर्थः । अच्छिन्ने - अखण्डिते । भेदाभेदेति अखण्डितस्याभिन्नत्वादिति भावः । स्वसमानपरिमाणेषु - उपाधिसमपरिमाणेषु । विभुप्रदेशेषु - विभुद्रव्यस्य प्रदेशेषु । तत्प्रदेशभेदस्यैवेति - उपाधिसमपरिमाणविभुप्रदेशस्यैवासिद्धेरित्यर्थः । विरोधादिति - विभुनः कार्यत्वाभावात्तथात्वे विभुत्वव्याघातादित्यर्थः । उक्तदोषेति -तत्तुल्यपरिमाणमप्यंशभेदेन जायते उत न? उपाधिना विच्छिन्नं न तत्तुल्यपरिमाणं जायते आविच्छिन्नं वा? इत्यादि दोषानतिक्रमादित्यर्थः । तर्हीति - कल्पानिकांशस्य वस्तुनः पारमार्थिकवस्तुनिर्वाहकत्वाभावादित्यर्थः । कल्पनापेक्षेऽप्युक्तदोषानिस्तार इत्याह - अंशभेदेति । सिद्धान्ते त्रसरेणूनां निरंशत्वात्तत्संयोगप्रतिबन्दिमप्याह - एवमिति । प्रदेशवर्तीति - प्रदेश-वर्तिसंयोगापह्नवायेत्यर्थः । विभुप्रतिबन्द्येति । यद्यपि विभूनां तन्न्यूनपरिमाणसंयोगः स्वाश्रयभूतन्यूनपरिमाणद्रव्याभावे न संभवति आश्रयरहितप्रदेशे संयोगासंभवात् । यद्येकाश्रयसत्त्वमात्रात् प्रतियोग्यन्तराभावप्रदेशेऽप्याश्रयान्तरे संयोगस्स्यात् तथा सति प्रदेशा-न्तरवर्तिवह्निना पटस्य कार्त्स्येन संयोगस्स्यात् अविशेषादिति कृत्स्नपटदाहेनैकदेशेन पटदाहः कुत्रापि न स्यादिति युक्तमाकाशादावव्याप्यवृत्तिसंयोगवत्त्वं । परमाणौ तु तन्न्यूनपरिमाणप्रतियोग्यन्तरा भावान्नाव्याप्यवृत्तिसंयोगसंभवः; तथाऽप्यभ्युपगम्यैतदुक्तमिति द्रष्टव्यं । तत्संभवः - अव्याप्यवृत्तिगुणसंभवः । अवयव्यारम्भकाणामिति ।  
यद्यपि द्व्यणुकस्य परमाणुरवयवः; तथाऽप्यवयव्यारम्भकाणामवयवानां संयोगः स्वावयवावच्छिन्नो दृष्ट इति त्वयाऽपि द्व्यणुकातिरिक्तकार्यस्थलेऽङ्गीकारादित्यर्थः । अत्र प्रत्यक्षदृष्टेस्संकोच उतानुमानादिति विकप्ल्याद्य दूषयति - तादृशानामणूनामदृष्टेरिति - अप्रत्यक्षत्वादित्यर्थः । द्वितीयं दूषयति - अनन्यथेति । लिङ्गं शङ्कते - यदीति । सर्वापकृष्टस्संघात इति - प्रकृतिकार्यत्वादिति भावः । निर्मूलत्वात् - निष्प्रमाणकत्वात् । महत्परिमाणेति । अणुपरिमाणतारतम्यं क्वचिद्विश्रान्तं परिमाणतारतम्यत्वात् महत्परिमाणतारतम्यवदिति प्रयोगो द्रष्टव्यः । यत्र विश्रमस्स निरवयवोऽणुरिति भावः । न मृग्यमिति - अन्यत्परमाणुद्रव्यं न कल्प्यमित्यर्थः । यदीति -परमाणोरतीन्द्रियत्वनियमादिति भावः ।  
कुत्रेति - गृहीतेति शेषः । प्रत्यक्षसिद्धो दृष्ट्वान्त उतानुमानिक इति विकल्पमभिप्रेत्याद्यं दूषयति -सिद्ध इति । नात्र प्रत्यक्षसिद्धिरिति भावः । द्वितीयं दूषयति - साध्ये त्विति । तस्यापि दृष्टान्तापेक्षायामनुमानान्तराधीनस्य दृष्टान्तत्वे चक्रकानवस्थाप्रसङ्गात्प्राथमिकानुमानगम्यस्यैव दृष्टान्तत्वेऽन्योन्याश्रय इत्यर्थः । त्रसरेणोः परमाणुत्वेऽपि प्रत्यक्षत्वं साधयति - त्रसरेणुरिति । परमाणुस्सन् - परमाणुस्थानापन्नः । त्रसरेणुरध्यक्षः अणुत्वात् तदपेक्षया स्थूलजालमरीचि-मध्यभासमानाणुवत् । इन्द्रियस्याणुत्वं नास्तीति 'अणवश्चेति' सूत्रे प्रत्यपादीति भावः । महत्त्वस्य बहिर्द्रव्यप्रत्यक्षव्यापकत्वात्त्रसरेणौ तन्निवृत्तिमाशङ्कते - चाक्षुषत्वेति । बहिर्द्रव्यप्रत्यक्षत्वेत्यर्थः । यद्वा चाक्षुषत्वनिवृत्तिमाशङ्कत इत्यर्थः । साहचर्यमात्रं न व्याप्तिग्राहकमप्रयोजत्वादित्याह - चाक्षुषावयवस्यैवेति । तथाचात्र त्रसरेणौ विश्रमानङ्गीकर्तुस्तदतिरिक्तपरमाण्वभ्युपगन्तुरपीत्यर्थः । कुतश्चित् - कारणान्तरात् । क्वचित् - त्रसरेणौ महत्त्वरूपपरिमाणाभावेऽपि । एवं - प्रत्यक्षत्वमित्यर्थः । तथाच - महत्त्वोत्कर्षस्य चाक्षुषप्रत्यक्षोत्कर्षप्रयोजकत्वेऽपि न चाक्षुषप्रत्यक्षमात्रहेतुत्वमिति भावः । अत एवेति - त्रसरेणोः परमाणुत्वादित्यर्थः । तथाच स्वरूपासिद्धिरिति भावः । एतत्साध्यं - कार्यद्रव्यावस्थत्वरूपं साध्यं । त्रसरेण्वारम्भकस्येति । द्व्यणुकस्येत्यर्थः । व्याप्तिरविशेषादित्याह - निवारकाभावादिति । इष्टापत्तिमाशङ्क्य नित्यनिरवयवाणुत्वसिद्धिर्न स्यादित्याह - एवमारम्भकेति ।  
संयुक्तविभुप्रतिबन्द्याऽणुष्वव्याप्यवृत्तिसंयोगौपाधिकांशवत्त्वस्वीकारसंभवादेकदेशेन संयुज्यते उत नेत्यादिविकल्पमुखेन प्रवृत्तानामिष्टप्रसङ्गतामाशङ्क्यारम्भकांशपदविशेषणेन परिहरतीत्याह - अणुष्विति । आरम्भकसंयोगानामवयवावच्छिन्नानामेव जनकत्वनियमादिति भावः । परमाणुस्स्सांशस्स्यात् आरम्भकत्वात् परमाणुरनौपाघिकदेशने संयोगवान् स्यादारम्भकसंयोगवत्त्वादित्यादिप्रयोगो द्रष्टव्यः ॥ १८ ॥
</details>

<details><summary>उत्तमूरु-वीरराघवः अलभ्यलाभः - १८</summary>

अत्र संवादं दर्शयति तदिदमिति । षट्केनेति । अस्य सर्वसंमतोऽर्थस्तावत् - एकस्य परमाणोः परमाणुषट्केन संयोगः प्रदेशभेदेनैव वाच्यः । प्रदेशश्चावयव एवेति तस्य षडंशत्वापत्तिरिति कुतो निरवयवत्वं परमाणुत्वञ्च । संयोगस्य प्रदेशं विना व्यापित्वांगीकारे सहस्रपरमाणुमेलनेऽपि अणुपरिमाणात् पूर्वसिद्धादतिशयो न स्यादिति । ननु तार्किकैः द्व्यणुकत्त्र्युणुकस्वीकारात् अणुद्वयमणुषट्कं वा गृहीत्वा दोषे वक्तव्ये, षड्भिः परमाणुभिः सप्तमस्य कस्यचित् संयोग इत्यस्य तदनुक्तत्वात् तद्ग्रहणेन कथमिदं दूषणमिति चेत् - अत्र विस्तरोऽस्मदीये वैशेषिकरसायने । सारांशस्त्वयम् - अर्णौण्वन्तराक्रान्तांशवत् अनाक्रान्तांशोऽप्येक इति मत्वा एवमुक्तिः । वस्तुतः त्रसरेणुग्रहणेन दोषोद्भावने युगपत् पञ्चसंयोगादेकत्रेत्येव वक्तव्यम् । तदपि दुर्वचम्; एकैकस्मिन् सैक्षात्पञ्चमेलनाभावेऽपि त्रसरेणुसंभवात् । अतो द्व्यणुकादिसदसद्भावोपेक्षया सामान्यत इदमुच्यते । लोके पदार्थेषु चतुर्दिगवच्छेदेन अधश्चोर्ध्वञ्च पदार्थानां संबन्धो दृष्टः । तथा परमाणावपि परमाण्वादिसंबन्धः संभाव्यते । अवयवसंयोगेनावयव्यारम्भवादी तुल्यनयादीदृशं संयोगमपि न वारयेत् । तत्र सांशत्वमधिकपरिमाणाभावो वेति दोष इति । एवञ्च षट्केनेति षण्णामिति चोपलक्षणम् । दिक्संबन्धवत् विदिक्संबन्धस्यापि सुग्रहतया दशदिग्गतपरमाणुसंयोगे दशांशता स्यात्, अणुद्वयसंयोगे च द्व्यंशतेत्येवं भाव्यम् । एवमत्र षड्भिः पार्श्वैः संयुज्य द्व्यणुकमारभत इति श्रीभाष्यार्थोऽप्युपलक्ष्यः । एवमेकपार्श्वे परमाणुनैकेन, पार्श्वान्तरे परमाणुना परेण च मध्यपरमाणोर्योगे तस्य षडंशता भवतीत्यप्यर्थः स्यात् । एवमुपलक्षकत्वाशयेनैव अत्र तदिदमित्यादि वाक्यप्रवृत्तिः । उपरि आरम्भकसंयोगप्रस्तावस्यैव विशिष्य करिष्यमाणतया यथायथं द्वित्रषट्सप्तादिमेलनेऽपि कार्यं भवेदित्याशयेनैव मुक्तिरिति वा । न्यायदर्शने (४-२-२४) संयोगोपपत्तेश्चेति सूत्रमेतत्सर्वसंग्राहकम् । एवं तार्किकखण्डकं बौद्धं प्रति तार्किकप्रश्नमुद्भाव्य परिहरति बुद्धेस्त्विति । सांवृतीति । समन्तात् वृतिः सर्वसाधारणमावरणम् । तिमिरकामलादीनां कतिपयप्राणिमात्रावरणत्वात् तद्वारणाय समिति । तच्चाऽऽवरणमज्ञानमेव । तत्कल्पितत्वात् बुद्धिरपि सांवृतीत्याह शून्यवादी । विषयित्वं हीति । एकविषयनिरूपितविषयिता बुद्धौ यदि कार्त्स्न्येन स्यात्, तर्हि विषयान्तरनिरूपितविषयिता तस्यां बुद्धौ न स्यादिति न वक्तुमुचितम्; अनेकविषयकत्वानुभवादिति । अनेकबुद्धिविषयत्वमिति । युगपदनेकपुरुषीयज्ञानविषयत्वानीत्यर्थः । आरम्भकसंयोग इति । आरम्भकद्रव्यमेकांशेन संयुज्यते अवयव्यारम्भकत्वादिति विशिष्याऽऽपादनमिति भावः । अवयविनमतिरिक्तमस्वीकुर्वताऽपि बौद्धेन परमाणुवादिना संघातस्येष्टत्वात् तुल्यो दोष इति शंकने संघातेति । संयोग - स्वामित्वादिसंबन्धप्रतिबन्दीः क्रमेण परिहरति संयोगस्तर्हीत्यादिना । द्विष्ठो हिं संयोगः । तत्र एकनिरूपिताधेयता संयोगे किं कार्त्स्न्येन, उतांशेन । आद्ये तत्त्रान्यनिरूपिताधेयता न स्यात् । अन्त्ये सांशत्वापत्तिरिति शंका । अत्र बौद्धो मध्ये पृच्छति, संयोग हति न कश्चित् पदार्थः, द्वयोर्द्रव्ययोः सान्तरालत्वमसंयुक्तत्वम्. निरन्तरत्वमेव संयोगः । स चाभाव एवेति । तद्दूषयति नहीति । अभावः संयोग इति वदता अधिकरणद्वयातिरिक्तं किमपि नेति हि मन्यते । तदयुक्तम् । सान्तरत्वदशायामपि द्रव्ययोः सिद्धत्वात्, ततो जायमानस्य क्रियासाध्यस्य तदतिरिक्तत्वावश्यम्भावादिति ॥ संयोग इष्यते; प्रतिबन्दिस्तु न; यथा बुद्धेरंशाभावेऽपि एकनिरूपितविषयता, अन्यविषयता सह तत्र वर्तते, तथा संयोगे निरंशे वस्तुद्वयनिरूपिताधेयताद्वयं स्यादित्याह विषयित्ववदिति । स्वामित्वेति । नानावस्तुस्वामिनि एकनिरूपितस्वामित्वमन्यनिरूपितस्वामित्वेन सहांशावच्छेदमन्तरा वर्तते, तथा उभयस्वामिके वस्तुनि, उभयनिष्ठे एकस्मिन् स्वामित्वे उभयनिरूपिताधेयताद्वयमंशनिरपेक्षमस्ति; अनुभवात् । न त्वत्र; अंशापेक्षाया एव दर्शनादिति भावः । अथ गुणादिग्रहणे प्रतिबन्दित्वं न भवतीति कृत्वा द्रव्यं गृहीत्वा पृच्छति तर्हीति । अत्रोच्यत इत्यन्तमेतत्पूर्वपक्षप्रपञ्चनम् । ननु संयुक्तमिति सांशंवस्तु उच्यते, निरंशं वा । नाद्यः; तत्रांशभेदेनैव संयोगात् । नान्त्यः; निरंशस्य परमाणोः संप्रतिविवादास्पदत्वादित्याशंकायाम्, अणुविषयं पश्चात् वक्ष्यन् विमूनिरंशविषयकतया स्वाशयमाविष्करोति मूर्तैरिति । अन्यतरकर्मजेति । ''अन्यतरकर्मज उभयकर्मजः संयोगः'' इति कणादसूत्रम् । तत्र श्येनपर्वतसंयोगः श्येनक्रियामात्रजन्यत्वादन्यतरकर्मजः; सोऽपि न स्यात् । मूर्तक्रियामात्रेण विमौस्संयोगास्वीकारे इत्यर्थः । कथमिति । तथा च सर्वमूर्तद्रव्यसंयोगित्वरूपविभुत्वभंगः स्यादिति । वृत्तत्वं परिच्छिन्नत्वम् । नानात्वेति । एकमूर्तद्रव्यसंयुक्ताद्भेदो मूर्तान्तरसंयुक्ते स्यात् । अभेदप्रतीत्या तस्यापीष्टौ भेदाभेदावतारः । भेदाभेदशब्दे, “येषाञ्च विरोधःशाश्वतिकः” इति भेदाभेदमिति समाहारः, अहिनकुलमितिवत् । तस्य नानात्वशब्देन द्वन्द्वः । अतो द्विवचनोपपत्तिः । तत्र चेति । सांशत्वपक्षे इत्यर्थः । एवं दोषान्तरविस्तरो विभोर्निरंशत्वप्रतिष्ठापनाय । मात्रे इति । अत्र स्वरूपमात्रे उतांशेऽपि आहो अंश एवेति पक्षत्रयापाठः स्यात् । दुस्तर इति नानात्वभेदाभेदादिकं स्यादित्यर्थः । न्यायसिद्धाञ्जनादि दर्शितं निष्कृष्टमंशमाह निरंशानामिति । अव्याप्यवृत्तित्वं संयोगस्वभावः । मूर्तसंयोगः उपाधिनिरपेक्ष एव स्वोत्पत्तिवशात् प्रदेशभेदकल्पको भवतीति भावः । एवं सिद्धान्तिवाचा वक्तव्यमानीय परमाण्वाक्षेपं तुल्यन्यायेन पूर्वपक्षी परिहरति अणूनामपीति । अंशाभावेऽपि अणौ अण्वन्तरं स्वसंयोगेन प्रदेशकल्पकम् । तथा च पृथ्वारम्भो भवितुमर्हतीति । विभौ निरंशे उक्तम् सिद्धान्तसंमते अणावपि तुल्यमित्याह एवमिति । त्रसरेण्विति । त्रसश्चासौ रेणुश्च त्रसरेणुः जालसूर्यमरीचौ दृश्यमानं चलं रजोऽतिसूक्ष्मम् । तदतिरिक्तसूक्ष्मतमपरमाण्वनङ्गीकारेऽपि तस्य रजसोऽपलापायोगात् तस्यैव सिद्धान्ते परमाणुत्वात् निरंशत्वाच्च तत्रैकेनान्यस्य रजसः किं कार्त्स्न्येनांशेन वा संबन्ध इति विकल्पे संयोगस्य स्वभावतो निरंशेऽपि प्रदेशकल्पकत्वमित्येव वक्तव्यमिति भावः ।  
सिद्धान्ती सर्वमिदं स्वीकुर्वन् प्रकृते तद्वैषम्यमुपपादयति अत्रेत्यादिना । संयोगविषये अस्मत्कृतो विकल्पो न बौद्धवत् संयोगस्यापलापार्थः, न वा तत्प्रादेशिकत्वापलापार्थः । किंतु भवदुक्तनियमप्रदर्शनेन भवत्कल्प्यसूक्ष्मतमपरमाणुनिषेधार्थ इति भावः । कल्प्येऽपीति । दृणनुसारेणैव हि कल्पना भवतीति । अनन्यथासिद्धलिङ्गेति । अस्माभिः दृश्यमानत्रसरेण्वतिरिक्तपरमण्वस्वीकारात्, 'न हि दृष्टेऽनुपपन्नं नाम' इति न्यायेनानन्यथासिद्धप्रत्यक्षेणांशतः संयोगो महासंघातश्चेष्यते । भवता तु तत्रावयवावश्यकत्वस्थापनात् भवदंगुल्यैव काणादभवन्नेत्रवेधः क्रियत इति भावः । धर्मिग्राहकमानेनानुकूलतर्कसहितेन निरवयवपरमाणुसाधनादशक्यो वेध इति शंकां प्रदर्श्य, विश्रम इति मूलमवतारयति । भावपरिशेषणे सांशत्वादिविकल्प इति अभावोऽवधिर्न कल्प्यः, अभावाद्भावोत्पत्त्ययोगात् । सर्वस्याणोरपि सत्त्वादिलयरूपत्वात् सांशत्प्रमेवेति सांख्यपक्षोऽपि न; सत्त्वादीनां गुणतया द्रव्यांशत्वायोगादिति सत्यम् । तत्परमाणु न त्रसरेणुष्वतिरिक्तमिति भावः । अप्रत्यक्ष इति । प्रत्यक्षे महत्त्वस्य कारणत्वादिति भावः । कुत्रैषा व्याप्तिरिति । किमर्थं तत्कारणत्वस्वीकार इति प्रश्नः । सिद्ध इति । भवदिष्टपार्थिवादितुल्यस्याणोरन्यस्याभावात् न तद्दृष्टान्तेनाप्रत्यक्षत्वं साध्यम् । इन्द्रियाणां परमाणुत्वं तार्किकेणापि न स्वीकृतम् । मनसोऽणुत्वमिति चेत्, कुतः । अप्रत्यक्षत्वादणुत्वसाधने संप्रत्यन्योन्याश्रयः । अतोऽप्रतिहन्यमानत्वादिना सूक्ष्मत्वेऽपि नात्यन्ताणुत्वं तेषाम् । यस्तु अपरोऽणुः वायुत्रसरेणुः जीवात्मा वा, स नाध्यक्षः रूपाद्यभावात्, न तु अणुत्वात् । अतो न तद्दृष्टान्तेन अप्रत्यक्षत्वसाधनम् । साधनमशक्यञ्च । दृश्यमानतया साध्यबाधात् । अपराणुवदिति वैधर्म्यदृष्टान्तः । कुतश्चिदिति । अतिशयितप्रत्यक्षतारतम्ये महत्त्वतारतम्यं प्रयोजकमिति स्यान्नाम । प्रत्यक्षे तु रूपादिकमेव कारणम्, न महत्त्वमिति भावः । एवमिति । अप्रामाणिकधाराकल्पने इत्यर्थः । श्लोके प्रसंगा इत्यस्य सावयवत्वानित्यत्वमहत्त्वाद्यापादनानीत्यर्थः । आरम्भकपदकृत्यं दर्शयति अणुष्विति । अंशाभावात् संयोगायोगादारम्भकत्वं न भवतीति प्रागुक्तं तार्किकरीतौ स्थित्वा । निरंशेऽपि संयोगस्योपपादितत्वात् यथादर्शनं त्रसरेणूनामारम्भकत्वमिष्टमिति सूचनार्थमारम्भकपदम् ; न तु तावता अवयवैरतिरिक्तातवयव्यारम्भ इष्ट इति मन्तव्यभिति भावः ॥ १८ ॥
</details>

<details><summary>सौम्य-वरद-रामानुज-गूढार्थ-प्रकाशः - १८</summary>

'कार्यं नैवेति । नन्विति । भूतांशानामिति । विजातीयभूतान्तरांशसंयोगादत्यन्तभिन्नत्वमित्यर्थः । नन्वत्र निरवयवत्वानुपपत्त्या परमाणुकारणवादनिरासः क्रियते; तत् प्रकृतिकारणवादेऽपि समानम्; सावयवकार्यजनकत्वेन सावयवत्वप्रसङ्ग इत्यादिदूषणपातादित्यत्राह - अनन्यपरेति । पूर्वत्रेति । अंशस्य स्वाभाविकत्वे तस्यैकदेशरूपत्वात् परमाणुत्वेनाभेदः, अंशत्वेन भेदश्चेति एकस्यैव भिन्नामिन्ना[न्नत्वा?]ङ्गीकारवादः स्यादित्यर्थः । उपाधिसंबन्धेऽपीति । परमाणुः तदुपाधिना कार्त्स्न्येन संबध्यते वा, अंशतः संबध्यते वा । कार्त्स्न्येन सम्बन्धे उपाधिकल्पनं व्यर्थम् । तस्यांशमेदकत्वाभावात् । अशतः सम्बन्धे - सोंऽशोऽवयवरूपः, तदन्यो वा । अन्योऽपि स्वाभाविकः, औपाधिको वेति विकल्पस्य तद्दूषणानां च प्रसङ्गे अनवस्था स्यादिति अंशभेदो दुर्वच इति भावः । तन्निरपेक्षेति । तच्छब्देन अंश उच्यते । त्यक्तस्तर्हीति । सप्रतिघत्वविरोधो नाम मार्दवरहितगुरुद्रव्ययोरेकप्रदेशवर्तित्वेऽन्योभगभिघातरूपविरोधः । स च परमाणूनां कार्त्स्न्येन संयोगे परित्यक्तः स्यादिति भावः । इदं च दूषपणान्तरम् । श्लोकोक्तं दूषणमाह - सर्वेपु चेति । अनिष्टेरिति । इष्टिः इच्छा । दिक्कृतभागभेदस्य परिमितेषु आकाशाद्यपेक्षया प्रसिद्धव्याप्तिग्रहणसौकर्यार्थमुक्तम् - परिमितानामिति । परमाणुकारणत्वनिरासार्थं त्रसरेणुपर्यवसानं वदता परिमितस्य तस्य निरवयवत्वं स्वीकृतम्; तथा च निरवयवत्वेऽपि भागभेदस्य सत्त्वात् व्यभिचार इत्यत आह – त्रसरेणोरित्यपीति [...रेणोरपीति?] । निरवयवेषु इति । यद्यपि पूर्वादिदिग्भेदमङ्गीकुर्वतः तत्तद्दिक्कृतभागभेदोऽङ्गीकर्तुं शक्यः, तथापि एकदिक्कृतत्वादिनाऽशक्य इति भावः । तदुपाधीति । दिगुपाधिभूतोदयाद्रव्यादिसंयोगादित्यर्थः । षट्केनेति । एकस्य परमाणोः परितः पूर्वादिभागचतुष्टयेन उपरि अधश्च परमाणुषट्केन युगपद्योगे मध्ये स्थितस्य परमाणोः षडंशता स्यात् । तथा च अंशतः संयोगे सावयवत्वादि दूषणं स्यादिति भावः । कार्त्स्न्येन संयोगे दूषणमाह - षष्णामिति ।  
ननु निरवयवः कश्चिदात्मादिरनेकबुद्धिविषयः सम्प्रति[पन्नः । तत्र?] कार्स्त्न्येन अंशतो वा विषयः स्यात्? न प्रथमः - अन्यबुद्धिविषयत्वं न स्यात् । नेतरः, निरंशत्वादेव; तत्र यत् समाधानं - तद् अणुष्वपि समानमित्यत्राह - एवमिति । ननु परमाणवोंऽशनिरपेक्षाः सम्बध्यन्ते, निरवयवत्वात्, बुध्यादिवत् इति, परमाणुसम्बन्धः अंशनिरपेक्षः निरवयवसंबन्धत्वात् बुद्ध्यादिसंबन्धवत् इति वा अनुमानेन अणुषु अंशनिरपेक्षसंबन्धः साध्यत इत्यत्राह - अवयव्यारम्भकेति । अत्र परमाणुसंयोगः अंशसापेक्षः अवयव्यारम्भकसंयोगत्वात्, तन्त्वादिसंयोगवत् इति प्रत्यनुमानं विवक्षितम् । अवयव्यारम्भकश्चासौ संयोगश्च अवयव्यारम्भकसंयोगः, तत्त्वादिति वा । आत्ममनस्संयोगादौ व्यभिचारवारणाय अवयव्यारम्भकेति विशेषणम् । अथेति । त्रसरेणुषु कारणत्वपर्यवसानमभ्युपगम्य परमाणुकारणत्वं दूषयतस्तवापि पक्षे त्रसरेणुसंयोगस्य(गः?) आधारांशसापेक्ष(क्षः?) संघाताराम्भकसंयोगत्वात् तन्त्वादिसंयोगवदिति त्रसरेणुसंयोगेऽपि अंशसापेक्षत्वप्रसङ्गः सम इत्यर्थः । संयोगसाध्येति । हेतोः स्वरूपासिद्धिरिति भावः । ननु पदार्थानां प्रत्येकसंयोगानन्तरं संघात व्यवहारात् संघातस्य संयोगसाध्यत्वमस्तीत्याशङ्काभिप्रायेणाह - तत्स्वीकारे हीति । तत्न युगपत्, पौर्वापर्येण वा उत्पन्नसंयोगानामेव संघातव्यहारविषयत्वात् तदतिरिक्तकार्यकारणद्वयादर्शनेन तत्स्वीकारादपि इह तन्तुषु पट इत्यादिप्रतीत्यनुसारेण पटशब्दस्य संघातपर्यायत्वाभावेन अवयवसंयोगसाध्यावयवविकल्पनमेव वरं स्यात् इत्यभिप्रायेण परिहरति - अवयविवाद एव वरमिति । सिद्ध्योः संबन्धिनोः संयोगस्य साध्यतया दृष्टेरिति भावः । विषयित्वदिति । बुद्धेरिति शेषः । कार्त्स्न्याशविकल्पानुपपत्त्या संयोगो नास्तीत्यभिप्रायेणाह - न चेदिति । सामग्रीसद्भावे कार्यानुपपत्तिर्दुर्वचेति अभिप्रायेणाह - अन्यतरेति । विभूनां निष्क्रियत्वात् मूर्तस्य तैः संयोगाभावे मूर्तस्यापि कस्यचित् निष्क्रियत्वात् अन्यतरकर्मजसंयोगलोप इति भावः । (?) दष्टापादक संयोगलोपप्रसङ्गश्च विवक्षित इति कस्मिंश्चित् कोशे वर्तते । ननु वृक्षादौ अङ्गीकृतस्य श्येनादिकर्मजसंयोगस्य कथं लोपप्रसङ्ग इत्यत आह - अविशेषादिति । अन्यतरकर्मादिसामग्र्याः कार्यानुत्पादकत्वस्याविशेषादित्यर्थः । स्पर्शवतेति मूर्तोपलक्षणम् । द्रव्यत्वे सति अवयवारब्धत्वं अवयवित्वम्प परिच्छिन्नपरिमाणत्वं मूर्तत्वम् । आदिशब्देन क्रियावत्त्वादिकं गृह्यते । उत्तरत्रेति । माषादिसंघातवत् पृथक्सिद्ध्यर्हत्वे नानात्वप्रसङ्गः । जातिव्यक्त्यादिवत् तदनर्हत्वे भेदाभेदप्रसङ्ग इति भावः । तत्रेति । सांशत्वपक्ष इत्यर्थः । स एवेति । कृत्स्नांशदोषविकल्पप्रसङ्ग इत्यर्थः । अविच्छिन्नेष्विति । विच्छेदाभावेन एकत्वात् अभेदः, उपाधिकृतो भेदश्चेति भेदाभेदप्रसङ्ग इत्यर्थः । प्रदेशभेदस्येति । उपाधिसम्बन्धानन्तरं तदवच्छिन्नप्रदेशभेदज्ञानम् प्रदेशभेदज्ञानानन्तरं अस्मिन् अंशे उपाधिसम्बन्ध इति उपाधिसम्बन्धज्ञानमिति अन्योन्याश्रयदोषेण प्रदेशभेदस्य मृग्यमाणत्वमिति भावः । उक्तदोषेति । अंशादिविकल्पानतिक्रमादित्यर्थः । यदि वयमिति । यथा बुद्ध्यादौ प्रत्यक्षसिद्धत्वात् अंशनिरपेक्षसम्बन्धः स्वाभाविकः, तथा दृढतरप्रमाणान्तरसिद्धेषु विभुषु त्रसरेणुषु च अंशनिरपेक्षस्वाभाविकसंयोगो दुरपह्नवः । परमाणुषु तु दृष्टानुगुण्येन कल्प्यमानेषु तादृशसम्बन्धे प्रमाणं नास्तीति भावः । न चान्यत्रेति । अवयव्यारम्भकाणां स्वावयवैः संयोगोऽवश्यम्भावीति नियमस्तन्त्वादिष्वेव न स्थाप्य इति भावः । यद्ययं नियमोऽन्यत्र स्थाप्यः, तर्हि परमाणुषु अवयवनिरपेक्षसंयोगः कथम्? अन्यत्र दृष्टत्वाद्वा, अनुमानेन वेत्यभिप्रेत्य आद्यं दूषयति - अतादृशानामिति । द्वितीयं दूषयति - लिङ्गाभावादिति । ननु कथं लिङ्गाभावः, अणुप्ररिमाणतारतम्यं क्वचित् विश्रान्तं, परिमाणतारतम्यत्वात्, सम्मतवत् - इत्यनुमानेन, स्पर्शत्वं निरवयववृत्तिनिष्ठम्, अरूपवृत्तिनिष्ठजातित्वात् सङ्ख्यात्ववदिति अनुमानेन वा निरवयवाणुसिद्धेरित्यत आह - अनन्यथासिद्धेति । अणुपरिमाणतारतम्यस्य निरवयववृत्तिस्पर्शस्य च त्रसरेणुष्वेव विश्रान्तेः लिङ्गमन्यथासिद्धमिति भावः । विभज्यमानेष्विति । विभिद्यमानेष्वित्यर्थः । यद्वा, परामृश्यमानेष्वित्यर्थः । ननु अणुपरिमाणतारतम्यस्य सांख्यमतसिद्धे सत्त्वरजस्तमसां सर्वापकृष्टसंघातरूपे परमाणौ विश्रान्त्या अनुमानमन्यथासिद्धमित्यत आह - परमाणुरपीति । निर्मूलत्वादिति । तादृशपरमाणौ प्रमाणाभावादिति भावः । साध्ये त्विति । पक्षदृष्टान्तेन दृष्टान्ते साध्यवत्तया साध्यमाने सतीत्यर्थः । पराणुः सन् परमाणुभूतस्त्रसरेणुः अपरमाणुवत् अध्यक्षः किं न - किमर्थं न । अप्रत्यक्षत्वसाधकहेतुर्नास्तीति भावः । अत एवेति । महत्त्वाभावादेवेत्यर्थः । अन्यथेति । विपक्षे बाधकानुकूलतर्काभावेऽपि हेतोः साधकत्वे इत्यर्थः । कल्पनायामिति । द्रव्यारम्भकत्वादिति हेतुनेति भावः । आरम्भकांशप्रभृतिषु इत्यस्यार्थमाह आरम्भकपरम्पराया इति । अंशशब्दः अवयवपरः । कुतश्चिदिति । अवयवपरम्परारब्धत्वहेतोरिति भावः । अणुषु स्वाभावेति । स्वशब्दः संयोगपरः । एकवस्त्वेकदेशस्यावयवशब्दार्थत्वात् एकस्मिन् अणौ प्रदेशभेदेन वस्त्वन्तरसंयोगतदभावाङ्गीकारात् सावयवत्वमिष्टमिति तच्छब्दाभिप्रायः । आरम्भकश्चासावंशश्चेति आरम्भकांशशब्दः अवयवपर इति भावः ॥ १८ ॥
</details>

<details><summary>अभिनव-रङ्गनाथः भाव-प्रकाशः - १८</summary>

वैनाशिकमूर्धन्येन प्राचीनेन योगाचारमतानुयायिना वसुबन्धुना विंशतिकारिकाविज्ञप्तिमात्रतासिद्धौ वैभाषिकमतदूषणप्रसङ्गे यदुक्तं तदर्धवैनाशिकस्यापि दूषणं भवतीति तत्रत्यां कारिकामनुवदति -  
\*षट्केनेत्यादिना ।  
विवृता चेत्थं तेनैव विज्ञप्तिमात्रतासिद्धौ -  
षट्केन युगपद्योगात्परमाणोष्षडंशता ।  
षड्म्यो दिग्भ्यः षड्भिः परमाणुभिर्युगपद्योगे सति परमाणोष्षडंशता प्राप्नोति एकस्य यो देशस्तत्रान्यस्यासंभवात् ।  
षण्णां समानदेशत्वात् पिण्डस्स्यादणुमात्रकः ।   
अथ य एवैकस्य परमाणोर्देशस्स एव षण्णां; तेन सर्वेषां समानदेशत्वात्सर्वः पिण्डः परमाणुमात्रस्स्यात् परस्परव्यतिरेकादिति न कश्चित्पिण्डो दृश्यस्स्यात् । नैव हि परमाणवस्संयुज्यन्ते निरवयवत्वात्  
तदुत्तरं -  
परमाणोरसंयोगे तत्संघातोऽस्ति कस्य सः ।  
नचानवयवत्वेन तत्संयोगो न सिध्यति ॥ १३ ॥  
दिग्भागभेदो यस्यास्ति तस्यैकत्वं न युज्यते ।  
इति कारिकाक्रमः । तत्र दिग्भागभेद इति कारिकार्थः मूले द्वितीयपादेन विशदीकृतः । ननु योगाचारमते विज्ञानमात्रस्य सत्यत्वाङ्गीकारेण तदाकाररूपविषयतासंभवेऽपि माध्यमिकमते -  
सर्वं च युज्यते तस्य शून्यता यस्य युज्यते ।  
सर्वं न युज्यते तस्य शून्यं यस्य न युज्यते ॥ (माध्य-वृ)  
इति सिद्धान्तेन विज्ञानमप्यसत्यं -  
द्रष्टव्यं दर्शनं द्रष्टा त्रीण्येतानि द्विशो द्विशः ।  
सर्वशश्च न संसर्गमन्योऽन्येन व्रजन्युत ॥  
सान्तराविन्द्रियार्थौ चेत् संसर्गः कुत एतयोः ।  
निरन्तरत्वेऽप्येकत्वं कस्य केनास्तु सगतिः ॥  
निरंशस्य च संसर्गः कथं नामोपपद्यते ।  
संसर्गे च निरंशत्वं यदि दृष्टं निदर्शय ॥  
विज्ञानस्य त्वमूर्तस्य संसर्गो नैव युज्यते । (बो-च-पं)  
इति संसर्गोऽपि दूषितः । एवं च बुद्धेस्सर्वतन्त्रसिद्धता कथमिति शङ्कामपाकरोति । \*सांवृतीत्यादिना । उक्तं च माध्यमिकैः -  
द्वे सत्ये समुपाश्रित्य बुद्धानां धर्मदेशना ।  
लोकसंवृतिसत्यं च सत्यं च परमार्थतः ॥ (माध्य-वृ)  
इति । व्याख्यातं चैतत् चन्द्रकीर्तिना माध्यमिकवृत्तौ - इह हि भगवतां बुद्धानां सत्यद्वयमाश्रित्य धर्मदेशना प्रवर्तते । कतमत् सत्यद्वयम्? लोकसंवृतिसत्यं च परमार्थसत्यं च । तत्र -  
स्कन्धात्मा लोक आख्यातः तत्र लोकादिनिश्चितम् ।  
इति वचनात् पञ्चधातूनुपादाय प्रज्ञप्यमानः पुद्गलो लोक इत्युच्यते । समन्ताद्वरणं संवृतिः । अज्ञानं हि समन्तात् सर्वपदार्थतत्वावच्छादनात् संवृतिरित्युच्यते । परस्परसंभवनं वा संवृतिः । अन्योन्यसमाश्रयणीयेत्यर्थः । अथवा संवृतिः संकेतो लोकव्यवहार इत्यर्थः । स चाभिधानाभिधेयज्ञानज्ञेयादिलक्षणः । लोके संवृतिः लोकसंवृतिः । किं पुनरलोकसंवृतिरप्यस्ति? यत एवं विशेष्यते लोकसंवृतिरिति? यथावस्थितपदार्थानुवाद एषा; नात्रैषा चिन्तावतरति । अथवा तिमिरकामलाद्युपहतेन्द्रियविपरीतदर्शनावस्था लोकाः । तेषां या संवृतिः अतो विशेष्यते लोकसंवृतिसत्यमिति । एतच्च लङ्कावतारे विस्तरेणोक्तं ततो वेदितव्यं इति । एवमन्यत्रापि (बो.च)  
संवृतिः परमार्थश्च सत्यद्वयमिदं मतम् ।  
बुद्धेरगोचरस्तत्वं बुद्धिस्संवृतिरुच्यते ॥  
इति । प्रज्ञाकरमतिश्च बोधिचर्यावतारपञ्चिकायामेतदित्थं व्याचख्यौ - संव्रियते आव्रियते यथाभूतपरिज्ञानं स्वभावावरणादावृतप्रकाशनाच्चानयेति संवृतिः । अविद्या मोहो विपर्यास इति पर्यायाः । अविद्या ह्यसत्पदार्थस्वरूपारोपिका स्वभावदर्शनावरणात्मिका च सती संवृतिरुपपद्यते । यदुक्तमार्यशालिस्तम्बसूत्रे - 'पुनरपरं तत्वेऽप्रतिपत्तिर्मिथ्याप्रतिपत्तिरज्ञानमाविद्या' इति । उक्तं च -   
अभूतं ख्यापयत्यर्थं भूतमावृत्य वर्तते ।  
अविद्या जायमानेव कामलातङ्कवृत्तिवत् ॥  
तदुपदर्शितं च प्रतीत्यसमुत्पन्नं वस्तुरूपं संवृतिरुच्यते । तदेव लोकसंवृतिसत्यमित्यभिधीयते लोकस्यैव संवृत्या तत्सत्यमिति कृत्वा । यदुक्तं -  
मोहः स्वभावावरणाद्धि संवृतिः  
सत्यं तथा ख्याति यदेव कृत्रिमम् ।  
जगाद तत्संवृतिसत्यमित्यसौ  
मुनिः पदार्थं कृतकं च संवृतिम् ॥  
इति । सा च संवृतिर्द्विविधा लोकत एव । तथ्यसंवृतिर्मिथ्यासंवृतिश्चेति । तथाहि - किञ्चित् प्रतीत्यजातं नीलादिकं वस्तुरूपमदोषवदिन्द्रियैरुपलब्धं लोकत एव सत्यं । मायामरीचिप्रतिबिम्बादिषु प्रतीत्यसमुपजातमपि दोषवदिन्द्रियोपलब्धं यथास्वं तीर्थिकसिद्धान्त-परिकल्पितं च लोकत एव मिथ्या । तदुक्तं -  
विनोपघातेन यदिन्द्रियाणां  
षण्णामपि ग्राह्यमवैति लोकः ।  
सत्यं हि तल्लोकत एव शेषं  
विकल्पितं लोकत एव मिथ्या ॥  
इति । एतत्तदुभयमपि सम्यग्दृशामार्याणां मृषा । परमार्थदशायां संवृतिसत्यालोकत्वात् । एतत् समनन्तरमेवोपपत्त्या प्रतिपादयिष्यामः । तस्मादविद्यावतां वस्तुस्वभावो न प्रतिभासत इति । परम उत्तमोऽर्थः परमार्थः अकृत्रिमं वस्तुरूपं । यदभिगमात्सर्वावृतिवासनानुसन्धिक्लेशप्रहाणं भवति । सर्वधर्माणां निस्स्वभावता शून्यता तथता भूतकोटिः धर्मधातुरित्यादिपर्यायाः । सर्वस्य हि प्रतीत्यसमुत्पन्नस्य पदार्थस्य निस्स्वभावता पारमार्थिकं रूपं । यथाप्रतिभासं सांवृतस्यानुपपन्नत्वात् इति । सत्यद्वयमिदमुक्तं । तत्राविद्योपप्लुतचेतसां तत्स्वभावतया संवृतिसत्यमिति प्रतीतं । परमार्थसत्यं तु न ज्ञायते कीदृक्किंस्वभावं किंलक्षणमिति । अतो वक्तव्यं तत्स्वरूपमिति अत आह - बुद्धेरगोचरस्तत्वमिति । बुद्धेः - सर्वज्ञानानां । समतिक्रान्तसर्वज्ञान विषयत्वादगोचरः - अविषयः । केनचित्प्रकारेण तत्सर्वं (बुद्धि) विषयीकर्तुं न शक्यत इति यावत् इति । कथं तत्स्वरूपं प्रतिपादयितुं शक्यम्? तथाहि - सर्वप्रपञ्चविनिर्मुक्तस्वभावं परमार्थ(सत्य)तत्वं । अतः सर्वोपाधि- शून्यत्वात्कथं कयाचित्कल्पनया पश्येत । कल्पनासमतिक्रान्तस्वरूपं च शब्दानामविषयः । विकल्पजन्मानो हि शब्दाः विकल्पधियामविषये न प्रवर्तितुमुत्सहन्ते । तस्मात्सकलविकल्पाभिलापविकलत्वादनारोपितमसां वृतमनभिलाप्यं परमार्थतत्वं कथमिव प्रतिपादयितुं शक्यते? तथापि भाजनश्रोतृजनानुग्रहार्थं (परिकल्पमुपादाय) संवृत्या निदर्शनोपदर्शनेन किञ्चिदभिधीयते - यथा तिमिरप्रभावात्तैमिरिकः सर्वमाकाशदेशं केशो-ण़्डकमण्डितमितस्ततोमुखं विक्षिपन्नपि पश्यति । तथा कुर्वन्तमवेत्यातैमिरिकः किमयं करोतीति तत्समीपमुपसृत्य तदुपलब्धकेशप्रणिहितलोचनोऽपि न केशाकृतिमुपलभते नापि तत्केशाधिकरणान् भावाभावादिविशेषान् परिकल्पयति । यदा पुनरसौ तैमिरिकोऽतैमिरिकाय स्वाभिप्रायं प्रकाशयति केशानिह पश्यामीति तदा तद्विकल्पापसारणाय तस्मै यथाभूतमसौ ब्रवीति नात्र केशास्सन्तीति । तैमिरिकोपलब्धानुरोधेनमप्रतिषेधपरमेव वचनमाह । न च तेन तथा प्रतिपादयताऽपि कस्यचित्प्रतिषेधः कृतो भवति विधानं वा । तच्च केशानां तत्वं; यत्तै मिरिकः पश्यति नातैमिरिकः । एवमविद्यातिमिरोपघातादतत्वदृशो बालायदेतत् स्कन्धधात्वायतनादि स्वरूपमुपलभन्ते तदेषां सांवृतं रूपं । तानेव स्कन्धादीन्येन स्वभावेन निरस्तसमस्ताविद्यावासना बुद्धा भगवन्तः पश्यन्ति । अतैमिरिकोपलब्धकेशदर्शनन्यायेन तदेषां परमार्थसत्यमिति । यदाह शास्त्रवित् -  
विकल्पितं यत्तिमिरप्रभावात्  
केशादिरूपं वितथं तदेव ।  
येनात्मना पश्यति शुद्धदृष्टिः  
तत्तत्वमित्येवमिहाप्यवेहि ॥  
इति । परमार्थतोऽवाच्यमपि परमार्थतत्वं दृष्टान्तद्वारेण संवृतिमुपादाय कथंचित्कथितम् । न तु तदशेषसांवृतव्यवहारविरहितस्वभावं वस्तुतो वक्तुं शक्यत इति । यदुक्तम् -  
अनक्षरस्य धर्मस्य श्रुतिः का देशना च का? ।  
श्रूयते देश्यते चार्थः समारोपादनक्षरः ॥  
इति । तस्माद्व्यवहारसत्य एव स्थित्वा परमार्थो देश्यते । परमार्थदेशनावगमाच्च परमार्थाधिगमो भवति । तस्यास्तदुपायत्वात् । यदुक्तं शास्त्रे -  
व्यवहारमनाश्रित्य परमार्थो न देश्यते ।  
परमार्थमनागम्य निर्वाणं नाधिगम्यते ॥  
इति । एवं परमार्थदेशनोपायभूता परमार्थाधिगमश्चोपेयभूत इति । अन्यथा तस्य देशयितुमशक्यत्वात् । ननु च तथाविधमपि तथाविधबुद्धिविषयः परमार्थतः किं न भवतीत्यत्राह -बुद्धिस्संवृतिरुच्यते इति । सर्वा हि बुद्धिरालम्बननिरालम्बनतया विकल्पस्वभावा । विकल्पश्च सर्व एवाविद्यास्वभावः अवस्तुग्राहित्वात् । यदाह -  
विकल्पस्स्वयमेवायमविद्यारूपतां गतः ।  
इति । अविद्या च संवृतिः इति नैव काचिद्बुद्धिः पारमार्थिकरूपग्राहिणी परमार्थतो युज्यते । अन्यथा सांवृतबुद्धिग्राह्यतया परमार्थरूपतैव तस्य हीयेत । परमार्थस्य वस्तुतः सांवृतज्ञानाविषयत्वात् । तत्र चेदमुक्तं भगवता आर्यसत्यद्वयावतारे -  
यदि हि देवपुत्र परमार्थतः परमार्थसत्यं कायवाङ्मनसां विषयतामुपगच्छेत् न तत्परमार्थसत्यमिति संख्यां गच्छेत् । संवृतिसत्यमेव तद्भवेत् । अपि तु देवपुत्र परमार्थसत्यं सर्वव्यवहारसमतिक्रान्तं निर्विशेषं असमुत्पन्नमनिरुद्धं अभिधेयाभिधानज्ञेयज्ञानविगतं । यावत्सर्वाकारवरो-पेतसर्वज्ञज्ञानविषयभावसमतिक्रान्तं परमार्थसत्यमिति विस्तरः इति च ।  
न स्वतो नापि परतो न द्वाभ्यां नाप्यहेतुतः ।  
उत्पन्ना जातु विद्यन्ते भावाः क्वचन केचन ॥  
इति -  
निस्स्वभावा अमी भावास्तत्वतस्स्वपरोदिताः ।  
एकानेकस्वभावेन वियोगात्प्रतिबिम्बवत् ॥   
इति -  
यदन्यसंनिधानेन दृष्टं न तदभावतः ।  
प्रतिबिम्बसमे तस्मिन् कृत्रिमे सत्यता कथम् ॥  
इति च । न रूपशून्यतया रूपं शून्यं रूपमेव शून्यं शून्यतैव रूपम् । न वेदनाशून्यतया वेदना शून्या वेदनैव शून्या शून्यतैव वेदना । न संज्ञाशून्यतया संज्ञा शून्या वेदनैव शून्या शून्यतैव संज्ञा वेदना । न संज्ञाशून्यतया संज्ञा शून्या संज्ञैव शून्या शून्यतैव संज्ञा । न संस्कारशून्यतया संस्कारश्शून्याः संस्कारा एव शून्याः शून्यतैव संस्काराः । न विज्ञानशून्यतया विज्ञानं शून्यं विज्ञानमेव शून्यं शून्यतैव विज्ञानमिति विस्तरः । उक्तं च -  
यः प्रतीत्यसमुत्पादः शून्यता सैव ते मता ।  
भावः स्वतन्त्रो नास्तीति सिंहनादस्तवातुलः ॥  
इति । एवं -  
यः प्रत्ययैर्जायति स ह्यजातो  
न तस्य उत्पादः स्वभावतोऽस्ति ।  
यः प्रत्ययाधीनस्स शून्य उक्तः  
यश्शून्यतां जानति सोऽप्रमत्तः ॥  
इति च । अङ्गीकृतश्च ज्ञानार्थयोः विषयविषयिमभावस्सांवृतोऽत्रैव -  
दृश्यते स्पृश्यते चापि स्वप्नमायोपमात्मना ।  
चित्तेन सह जातत्वाद्वेदना तेन नेक्ष्यते ॥  
इति । अत्र पञ्चिका - स्यादेतत्; यदि वेदको न स्यात् वेदना च नास्ति केनायं तर्हि सुखसाधनत्वादिना भावेषु दृष्टादिव्यवहारः प्रवर्तते? इत्यत्राह - दृश्यते इत्यादि । दृश्यते चक्षुरिन्द्रियजेन । स्पृश्यते कायेन्द्रियजातेन । चित्तेन ज्ञानेन । एवं तर्हि चित्तमेव वेदकं वस्तुसद- स्तीति चेदाह - स्वप्नमायोपमात्मना । स्वप्नोपमस्वभावेन मायोपमस्वभावेन च प्रतीत्यसमुत्पन्नेन चित्तेन । न तु परमार्थसता । कथं चित्ताद्व्यतिरिक्तं चित्तेन दृश्यते? सहजातत्वात् - चित्तेन सहोत्पन्नत्वात् । चित्तेन सह जन्म (यस्य) तस्य दर्शनमेकसामग्रीप्रतिबद्धत्वात् प्रतीत्यसमुत्पादस्याचिन्त्यत्वाच्च । न तु परमार्थतो दर्शनमस्ति; येनैवं दृष्टादिव्यवहारः । वेदना तेन नेक्ष्यते - येन दृष्टसुखसाधनादिव्यहारोऽप्यन्यत एव तेन कारणेन वेदना नेक्ष्यते - न च दृश्यते वस्तुतः इति । ज्ञानार्थयोः परमार्थतो निराकारयोः - संसर्गज अकार इति बुद्धिसरे संसर्गाद्बोध्यबुद्धयोः (२८) इति श्लोके वक्ष्यमाणः पक्षो माध्यमिकाभिमत इति प्रतिभाति ॥  
\*एवं त्रसरेणुप्रतिबन्दिश्च भाव्येत्यनेन 'संयोगस्तर्हीत्यारभ्य सोऽपि न स्वांशाभ्यां वर्तते' इति पूर्वग्रन्थार्थ आक्षिप्तः ।  
\*अत्रोच्यत इत्यादि - अत्र न्यायसिद्धाञ्जने षट्केनेत्याद्युक्तदूषणं माध्यमिकैरेवोद्भावनीयं नान्यैरित्ययमर्थ उपपादितः । अत एव-  
अंशा अप्यणुभेदेन सोऽप्यणुर्दिग्विभागतः ।  
दिग्विभागो निरंशत्वादाकाशं तेन नास्त्यणुः ॥  
इति (बों. पं. ९-८७) कारिकाविवरणे प्रज्ञाकरमतिना एतत्कारिकोदाहरणं संगच्छते । एतेन संयोगोपपत्तेश्च (४-२-२४) इति सूत्रे वाचस्पतिना (न्या.वा.ता.टी) ''द्रव्याणामेवात्र समवायेन समानदेशतां व्यासेधामो न तु संयोगेन । समवायेन हि समानदेशता स्थौल्यपरिपन्थिनी । यथा गन्धरसरूपस्पर्शास्समानदेशा न स्थौल्यमारभन्ते तत्कस्य हेतोः? एषाममूर्तानां समानदेशसमवायात् । मूर्तास्तु स्पर्शवन्तस्समवायेनासमानदेशाः परस्परसंयोगिनो यदि स्थौल्यमारमन्ते किं बाध्यते? तस्मात् संयोगेन समानदेशता न प्रतिषिध्यते । समवायेन तु प्रतिषिध्यते । सा हि स्थौल्यविरोधिनीति सिद्धम्'' इति । दिग्देशभेदाश्च दिशस्संयोगा इत्युपक्रम्य 'तस्मादेकस्यापि परमाणोः परमाण्वन्तरसंयोगा अव्याप्यवृत्तय एव भागाः । एवं दिशोऽप्येकस्या अपि संयोगा एव भागाः । सोऽयं परमाणोष्षट्केन युगपद्योगो मूर्तत्वमात्रप्रयुक्तो न सावयवत्वप्रयुक्त इति न सावयवत्वं गमयितुमर्हतीति । तेन यदुच्यते प्रसङ्गसाधनं परैः - 'यन्निरवयं तन्न षट्केन संयुक्तं यथा विज्ञानं तथाच परमाणुरिति व्यापकविरुद्धोपलब्धिः'' इति; तन्निरस्तं । मूर्तत्वप्रयुक्तत्वेन षट्कसंयोगस्य सावयवत्वेन व्याप्तेरसिद्धेः । छायातपयोगोऽपि परमाणोरेकसंयोगस्याव्याप्यवृत्तित्वेनोपपन्नः'' इति च यदुक्तं विंशतिकारिकोक्तदूषणपरिहरणं तत्परास्तं । माध्यमिकैः -  
नाणोरणौ प्रवेशोऽस्ति निराकाशस्समश्च सः ।  
अप्रवेशे न मिश्रत्वममिश्रत्वे न संगतिः ॥  
निरंशस्य च संसर्गः कथं नामोपपद्यते ।?  
संसर्गे च निरशत्वं यदि दृष्टं निदर्शय ॥ (बो-पं ९-९५-९६)  
इत्यनेन षट्केनेत्याद्युक्तार्थदृढीकरणात् । अत्रैव पूर्वं अतस्सर्वदिगुपाधिसंयोगानां परमाणुषु पृथक्प्रदेशरहितानां कथमौपाधिकभागभेदापादकत्वमित्याद्युक्तदूषणानुद्धाराच्च । सिद्धान्ते निरंशसंयोगः ''श्रुतेस्तु शब्दमूलत्वात्'' इति सूत्रेण व्यवस्थापितः । त्रसरेण्वंशानामदर्शनेन तेषां निरवयवतया तत्संयोगस्सर्वजनप्रत्यक्षविषय इति 'संसर्गे च निरंशत्वं' इत्याद्युक्तदोषस्य न प्रसर इति; संसर्गे च निरंशत्वं यदि दृष्टं निदर्शय । इति माध्यमिकोक्तौ 'यदि दृष्टं' इति भागमवलम्ब्यैव 'महद्दीर्घवद्वा ह्रस्वपरिमण्डलाभ्याम्'' इति (२-२) सूत्रभाष्योक्तदूषणं संगमयति - किन्त्वित्यादिना ।  
\*अत एव - अप्रयोजकत्वादेव ।. . . . . . . . . . सिद्धान्त च प्रकृतेर्निरंशत्वे सांशत्वे वा न कोऽपि दोष इति न्यायसिद्धाञ्जने व्यक्तम् ॥ १८ ॥
</details>








