+++
title = "021 इत्थं वृत्त्यादिखेदो"

+++
<details><summary>मूलम्</summary>

इत्थं वृत्त्यादिखेदो न भवति न च नः कल्पनागौरवं स्याद्वस्त्रे दीर्घैकतन्तुभ्रमणविरचिते वस्त्रधीर्नापि बाध्या ।  
देशाधिक्यं समेतेष्वणुषु न हि ततः स्थूलधीबाधशङ्का संसर्गादेर्विशेषादवयविपरिषद्राशिवन्यादिवादः ॥ २१ ॥
</details>

<details><summary>वरदार्य-सर्वाङ्कषा - २१</summary>

[[1]]

अवयवातिरिक्तावयव्यनङ्गीकारे लाघवातिशयं प्रदर्शयतिइत्थमित्यादिना । इत्थं - एवं अतिरिक्ता - वयव्यनङ्गीकारात्, वृत्त्यादिखेदः - बौद्धैरभिहितः वृत्तिविकल्पप्रयुक्तः क्लेशः न भवति एतत्सिद्धान्ते । बौद्धाः खलु सङ्घातवादिनः । परमाणुसङ्घात एव अवयवीत्युच्यते, यथा वृक्षसङ्घातो वनमित्युच्यते । अतिरिक्तावयविवादम् एवं दूषयन्ति - कपालद्वयजन्यः घटः अतिरिक्त इति खलूच्यते । स घटः कपालद्वये प्रत्येकं वर्तते, उत मिलितयोरेव ? प्रथमकल्पे, प्रत्येकं कार्त्स्न्येन वर्तते, उत एकदेशतः ? कार्त्स्न्येन वर्तते इति पक्षे, एककपालेऽपि घटप्रतीतिः स्यात्, कार्त्स्न्येन वर्तमानत्वात् । प्रत्येकं एकदेशत एव वर्तते, अतः प्रत्येकं न घटप्रतीतिरिति चेत्, तर्हि घटरूपोऽवयव्यपि पुनः सावयवः स्यात् । अवयवैर्जातोऽवयवी अखण्ड एक इति खलु भवत्सिद्धान्तः । प्रत्येकं न वर्तते, किन्तु कपालयोर्मिलितयोरेव वर्तत इति द्वितीयकल्पोऽपि न युक्तः; प्रत्येकमसत्त्वे, मिलितयोरपि सत्त्वस्यासंभवात् । अतः अतिरिक्तावयव्यङ्गीकारे वृत्तिविकल्पो दुर्वारः इति । अयमाक्षेपः सिद्धान्ते न लगति ॥ 

‘वृत्त्यादि' इत्यादिपदेन उत्पत्तेः परिग्रहः । सहस्रतन्तुकपटोत्पत्तिस्थले, आरंभे द्वित्रतन्तूनां संयोगे जाते तदनुगुणः अल्पः पट उत्पद्यते, न वा? यदि उत्पद्यते, तदा तदनन्तरं अल्पपटतन्तुसंयोग एव महापट प्रति कारणं वक्तव्यम्, न तु तन्तुद्वयसंयोगः । उत्तरतन्तुसंयोगकाले पूर्वस्य अल्पपटस्य नाशात् तन्तुद्वयसंयोग एव तदानीं भवतीति यदि, तर्हि प्रतितन्तुसंयोगं नूतनाल्पपटोत्पत्तिः, पूर्वतनाल्पपटनाशः पटान्तरोत्पत्तिश्चेति कल्पनीयं स्यात् । तथा च गौरवमनन्तम् । यदि नोत्पद्यते इति द्वितीयः कल्पः, तदा असमवायिकारणे 



[[46]]


तन्तुद्वयसंयोगे जातेऽपि पटः कुतो नोत्पद्यत इत्यत्र हेतुर्वक्तव्यः । न चान्तिमतन्तुसंयोगे जाते, तदैवावयवपूर्त्या पटः उत्पद्यते, न तु पूर्वमिति वाच्यम्; एवं तर्हि अन्तिमतन्तुसंयोगात्पूर्वं परिदृश्यमानस्य नाम किम्? 'पट' इत्येव किल सर्वे वदन्ति, न तु 'तन्तव इमे' इति । अतः द्वितीयोऽपि न साधीयान् ॥ 

एवं संबन्धानुपपत्तिरपि । अवयवावयविनोरत्यन्तं भेदे हि तयोः संबन्धः कः ? न तावत्संयोगः; अपसिद्धान्तात्, अदर्शनाच्च । नापि समवायः, असिद्धेः, 'द्रव्ययोस्संयोगः', इति नियमभङ्गश्च । अवयवावयविभावरहितयोर्द्रव्ययोरेव संयोग इति कल्पने च गौरवम् । अतस्तयोर्भेद संबन्धो दुरुपपादः । असंबन्धे द्वयं प्रत्येकमुपलभ्येत । 'अवयवी' इति मतुबर्थप्रत्ययोऽपि न स्यात्, तस्य संबन्धार्थकत्वात् । एवञ्च वृत्त्यादिक्केशः अतिरिक्तावयविवादे दुष्परिहरः । अत एव **नः** = अस्माकं अतिरिक्तावयव्यनङ्गीकारात् कल्पनागौरवं **च** = पूर्वोक्तरीत्या कल्पनाप्रयुक्तगौरवमपि न भवति ॥ 

अपि च, **दीर्घेकतन्तुभ्रमणविरचिते** = दीर्घस्य एकस्यैव तन्तोः भ्रमणेन पुनः पुनः परिवर्तनेन विरचिते वस्त्रे **वस्त्रधीः** = 'इदं वस्त्रम्' इत्यनुभवोऽपि न **बाध्या** = बाधार्हा न भवति । एकस्यापि तन्तोः पटरूपेण परिणामात् न बाधः । अतिरिक्तावयविवादे तु तन्तुद्वयसंयोगरूपासमवायिकारणाभावात् न पटोत्पत्तिसंभव इति पटबुद्धिः बाधिता भवेत् । ननु सिद्धान्ते वा कथमत्र निर्वाह : ? अतिरिक्तावयव्यभावेऽपि विलक्षणसंयोगविशिष्टानामवयवानां पटपदार्थत्वेन, प्रकृते अवयवद्वयसंयोगाभावात् । न चैकस्यैव तन्तोः परिवर्तनदशायां तादृशविलक्षणसंयोगजननात् नानुपपत्तिरिति वाच्यम्, अस्य समाधानस्य नैयायिकमतेऽप्यनपायादिति चेत्,; सत्यम् । एतादृशदूषणानामुक्तिदूषणमात्ररूपत्वेन न वस्तुनिष्ठत्वमिति, शिष्यबुद्धिवैशद्यार्थत्वं ज्ञेयम् ॥ 

ननु अवयवापेक्षया अवयवी महान् भवेदेव, अवयवास्तु तदपेक्षया अल्पा एव । महत्त्वं नामाधिकदेशव्याप्तिः । अतश्च महत्त्वाश्रयोऽवयवी अल्पत्वाश्रयावयवेभ्यो भिन्न एव स्यात् । एवञ्च परिमाणाधिक्ये उभयोः कथमभेदः ? इत्यत्राह - देशेत्यादि । अवयवानां प्रत्येकमल्पत्वेऽपि **समेतेषु** = एकत्र संहतेषु अणुषु **देशाधिक्यम्** = परिमाणाधिक्यकार्यम् अधिकदेशव्याप्तिरूपं युज्यत एव । अल्पो नाम न्यूनदेशं व्याप्य वर्तमानः । महान् नाम तदपेक्षया अधिकं देशं व्याप्य वर्तमानः । तच्चावयविनि अवयवसमुदायरूपे सत्यपि समुदायेनाधिकदेशव्याप्त्या राश्यादाविव युज्यत एव । **ततः** = तत एवावयविनि स्थूलधीबाधशङ्का न **हि** = अवयविनि महत्परिमाणवत्त्वबुद्धेः बाधशङ्का न भवत्येव, अल्पो धान्यराशिः, महान् धान्यराशिरितिवत् । 

> ननु यद्यवयवसमुदाय एवावयवी,  
तदा तन्तुराशिष्व् अपि पटबुद्धिः स्यात् ।  
मृत्पिण्डेऽपि अवयवबहुत्व-सत्त्वात् घटबुद्धिः स्याद् 

इत्यत्राह - संसर्गादेरित्यादि ।  

1.  

[[47]]


यथाकथञ्चित्  
तन्तुसंयोगः न पटव्यवहारहेतुः,  
किन्तु पटोत्पत्तिहेतुभूतः विलक्षणः तन्तुसंयोग एव ।  
तन्तुराशिषु परस्परं तन्तूनां संयोगे सत्यपि न हि पटः 
उत्पद्यते,  
किन्तु ओतप्रोततया विलक्षणतन्तुसंयोगे सत्येव ।  
इदं तु वैशेषिकानामपि समानम् ।  
स एव विलक्षणस्संयोगः पटव्यवहारहेतुः ।  
केवलतन्त्वपेक्षया विलक्षणसंयोगादिविशिष्टाः तन्तवः = अवस्थाविशेषमापन्नाः तन्तव एव  
पट इत्युच्यन्ते ।  
अतः **संसर्गादेः विशेषात्** = वैशेषिकमते असमवायिकारणतया अभिमतात् विलक्षणात् अवयवसंयोगविशेषाद् एव  
**अवयविपरिषद्राशिवन्यादिवादः** = दृष्टान्तदान्तिकयोस्समुच्चित्य कथनम् । अवयवी दार्ष्टन्तिकः, इतरे दृष्टान्ताः । **परिषत्** = सभा, राशिः, **वन्या** = वनसमूहः, आदिपदेन मालादि-ग्रहणम् ।  
एषु अतिरिक्तः अवयवी तैर् अपि नाङ्गीक्रियते ।  
संयोगविशेषविशिष्टानि कुसुमान्येव माला ।  
एवमेव घटपटादावपि कुतो न स्यात् । तथा च पूर्वं तादृशविलक्षणसंयोगस्याभावात्, कारकव्यापारेण तादृशविलक्षणसंयोगस्य जननात् न कारकव्यापारवैयर्थ्यम् । अत एवावस्थाभेदोऽपि । कारणावस्थायां हि तादृशविलक्षणसंयोगो न वर्तते; कार्यावस्थायां तु कारकव्यापारैर्जायते । अतः कारणसमुदायमात्रं न कार्यम्, किन्तु संयोगरूपावस्थाविशेषविशिष्टानि उपादानकारणानि कार्यं भवति । अत एव तादृशसंयोगविशिष्टत्वेन कार्यस्यापूर्वत्वमप्युपपद्यते । एतावतैवोपपत्तौ अवयवातिरिक्तोऽवयवी नास्त्येव ॥ 

नन्वेवं सति सुभगाभिक्षुकन्यायावतारः । विलक्षणावयवसंयोगानां पूर्वमसत्त्वात् असत्कार्यवादः कथं खण्ड्यते? अवस्थानां पूर्वमसत्त्वेऽपि तदाश्रयस्य द्रव्यस्य सत्त्वात् सत्कार्यवाद एवेत्युत्तरं तु 'आम्रान् पृष्टः कोविदारानाचष्टे', इतिवत्संवृत्तम् । द्रव्यमादाय यदि सत्कार्यवादः, तर्ह्यवस्थामादायासत्कार्यवादोऽप्यभ्युपेय एवेति चेत्, अवस्थाया नियमेन द्रव्याश्रितत्वात् द्रव्यस्यैव प्राधान्यात् सत्कार्यवाद एव । अवस्थाविशिष्टरूपेण द्रव्यमसदेवेति चेत्, सत्यम् । अत एवोक्तमसकृत्, न वयं सांख्यसंमतसत्कार्यवादिनः, नापि वैशेषिकसंमतासत्कार्यवादिनः, किन्तु मध्यस्थपरिणामवादिन इति ॥ २१ ॥
</details>

<details><summary>वरदार्य-सर्वाङ्कषा-पाठान्तरम् - २१</summary>

अवयवातिरिक्तावयव्यनङ्गीकारे लाघवातिशयं प्रदर्शयति - इत्थमित्यादिना । इत्थं = एवं अतिरिक्ता- वयव्यनङ्गीकारात्‌, वृत्त्यादिखेदः = बौद्धैरभिहितः वृत्तिविकल्पप्रयक्तः क्लेशः न भवति एतत्सिद्धान्ते । बौद्धाः खलु सङ्घातवादिनः । परमाणुसङ्घात एव अवयवीत्युच्यते, यथा वृक्षसङ्घातो वनमित्युच्यते । अतिरिक्तावयविवादम्‌ एवं दूषयन्ति – कपालद्वयजन्यः घटः अतिरिक्त इति खलूच्यते । स घटः कपलद्वये प्रत्येकं वर्तते, उत मिलितयोरेव? प्रथमकल्पे, प्रत्येकं कार्त्स्न्येन वर्तते, उत एकदेशतः? कार्त्स्न्येन वर्तते इति पक्षे, एककपालेऽपि घटप्रतीतिः स्यात्‌, कार्त्स्न्येन वर्तमानत्वात्‌ । प्रत्येकं एकदेशत एव वर्तते, अतः प्रत्येकं न घटप्रतीतिरिति चेत्‌, तर्हि घटरूपोऽवयव्यपि पुनः सावयवः स्यात्‌ । अवयवैर्जतोऽवयवी अखण्ड एक इति खलु भवत्सिद्धान्तः । प्रत्येकं न वर्तते, किन्तु कपालयोर्मिलितयोरेव वर्तत इति द्वितीयकल्पोऽपि न युक्तः; प्रत्येकमसत्त्वे, मिलितयोरपि सत्त्वस्यासंभवात्‌ । अतः अतिरिक्तावयव्यङ्गीकारे वृत्तिविकल्पो दुर्वारः इति । अयमाक्षेपः सिद्धान्ते न लगति ॥   
'वृत्त्यादि' इत्यादिपदेन उत्पत्तेः परिग्रहः । सहस्रतन्तुकपटोत्पत्तिस्थले, आरंभे द्वित्रतन्तूनां संयोगे जाते तदनुगुणः अल्पः पट उत्पद्यते, न वा? यदि उत्पद्यते, तदा तदनन्तरं अल्पपटतन्तुसंयोग एव महापटं प्रति कारणं वक्तव्यम्‌, न तु तन्तुद्वयसंयोगः । उत्तरतन्तुसंयोगकाले पूर्वस्य अल्पपटस्य नाशात्‌ तन्तुद्वयसंयोग एव तदानीं भवतीति यदि, तर्हि प्रतितन्तुसंयोगं नूतनाल्पपटोत्पत्तिः, पर्वतनाल्पपटनाशः पटान्तरोत्पत्तिश्चेति कल्पनीयं स्यात्‌ । तथा च गौरवमनन्तम्‌ । यदि नोत्पद्यते इति द्वितीयः कल्पः, तदा असमवायिकारणे तन्तुद्वयसंयोगे जातेऽपि पटः कुतो नोत्पद्यत इत्यत्र हेतुर्वक्तव्यः । न चान्तिमतनतुसंयोगे जाते, तदैवावयवपूर्त्या पटः उत्पद्यते, न तु पूर्वमिति वाच्यम्‌; एवं तर्हि अन्तिमतन्तुसंयोगात्पूर्वं परिदृश्यमानस्य नाम किम्‌? 'पट' इत्येव किल सर्वे वदन्ति, न तु 'तन्तव इमे' इति । अतः द्वितीयोऽपि न साधीयान्‌ ॥   
एवं संबन्धानुपपत्तिरपि । अवयवावयविनोरत्यन्तं भेदे हि तयोः संबन्धः कः? न तावत्संयोगः; अपसिद्धान्तात्‌, अदर्शनाच्च । नापि समवायः, असिद्धेः, 'द्रव्ययोस्संयोगः', इति नियमभङ्गश्च । अवयवा- वयविभावरहितयोर्द्रव्ययोरेव संयोग इति कल्पने च गौरवम्‌ । अतस्तयोर्भेदे संबन्धो दुरुपपादः । असंबन्धे तु द्वयं प्रत्येकमुपलभ्येत । 'अवयवी' इति मतुबर्थप्रत्ययोऽपि न स्यात्‌, तस्य संबन्धार्थकत्वात्‌ । एवञ्च वृत्त्यादिक्लेशः अतिरिक्तावयविवादे दुष्परिहरः । अत एव नः = अस्माकं अतिरिक्तावयव्यनङ्गीकारात्‌ कल्पनागौरवं च = पूर्वोक्तरीत्या कल्पनाप्रयुक्तगौरवमपि न भवति ॥   
अपि च, दीर्धैकतन्तुभ्रमणविरचिते = दीर्घस्य एकस्यैव तन्तोः भ्रमणेन = पुनः पुनः परिवर्तनेन विरचिते वस्त्रे वस्त्रधीः = 'इदं वस्त्रम्‌' इत्यनुभवोऽपि न बाध्या = बाधार्हा न भवति । एकस्यापि तन्तोः पटरूपेण परिणामात्‌ न बाधः । अतिरिक्तावयविवादे तु तन्तुद्वयसंयोगरूपासमवायिकारणाभावात्‌ न पटोत्पत्ति- संभव इति पटबुद्धिः बाधिता भवेत्‌ । ननु सिद्धान्ते वा कथमत्र निर्वाहः? अतिरिक्तावयव्यभावेऽपि, विलक्षणसंयोगविशिष्टानामवयवानां पटपदार्थत्वेन, प्रकृते अवयवद्वयसंयोगाभावात्‌ । न चैकस्यैव तन्तोः परिवर्तनदशायां तादृशविलक्षणसंयोगजननात्‌ नानुपपत्तिरिति वाच्यम्‌, अस्य समाधानस्य नैयायिक- मतेऽप्यनपायादिति चेत्‌; सत्यम्‌ । एतादृशदूषणानामुक्तिदूषणमात्ररूपत्वेन न वस्तुनिष्ठत्वमिति, शिष्य- बुद्धिवैशद्यार्थत्वं ज्ञेयम्‌ ॥   
ननु अवयवापेक्षया अवयवी महान्‌ भवेदेव, अवयवास्तु तदपेक्षया अल्पा एव । महत्त्वं नामाधिकदेशव्याप्तिः । अतश्च महत्त्वाश्रयोऽवयवी अल्पत्वाश्रयावयवेभ्यो भिन्न एव स्यात्‌ । एवञ्च परिमाणधिक्ये उभयोः कथमभेदः? इत्यत्राह - देशेत्यादि । अवयवानां प्रत्येकमल्पत्वेऽपि समेतेषु = एकत्र संहतेषु अणुषु देशाधिक्यम्‌ = परिमाणाधिक्यकार्यम् अधिकदेशव्याप्तिरूपं युज्यत एव । अल्पो नाम न्यूनदेशं व्याप्य वर्तमानः । महान्‌ नाम तदपेक्षया अधिकं देशं व्याप्य वर्तमानः । तच्चावयविनि अवयवसमुदायरूपे सत्यपि समुदायेनाधिकदेशव्याप्त्या राश्यादाविव युज्यत एव । ततः = तत एवावयविनि स्थूलधीबाधशङ्का न हि = अवयविनि महत्परिमाणवत्त्वबुद्धेः बाधशङ्का न भवत्येव, अल्पो धान्यरशिः, महान्‌ धान्यराशिरितिवत्‌ ॥   
ननु यद्यवयवसमुदाय एवावयवी, तदा तन्तुराशिष्वपि पटबुद्धिः स्यात्‌ । मृत्पिण्डेऽपि अवयव- बहुत्वसत्त्वात्‌ घटबुद्धिः स्यादित्यत्राह - संसर्गदेरित्यादि । यथाकथञ्चित्‌ तन्तुसंयोगः न पटव्यवहारहेतुः, किन्तु पटोत्पत्तिेहेतुभूतः विलक्षणः तन्तुसंयोग एव । तन्तुराशिषु परस्परं तन्तूनां संयोगे सत्यपि न हि पटः उत्पद्यते, किन्तु ओतप्रोततया विलक्षणतन्तुसंयोगे सत्येव । इदं तु वैशेषिकानामपि समानम्‌ । स एव विलक्षणस्संयोगः पटव्यवहारहेतुः । केवलतन्त्वपेक्षया विलक्षणसंयोगादिविशिष्टाः तन्तवः = अवस्थाविशेषमापन्नाः तन्तव एव प्रट इत्युच्यन्ते । अतः संसर्गादेः विशेषात्‌ = वैशेषिकमते असमवायिकारणतया अभिमतात्‌ विलक्षणात्‌ अवयवसंयोगविशेषादेव अवयविपरिषद्राशिवन्यादिवादः = दृष्टान्तदार्ष्टान्तिकयोस्समु॒च्चित्य कथनम्‌ । अवयवी दार्ष्टान्तिकः, इतरे दृष्टान्ताः । परिषत्‌ = सभा, राशिः, वन्या = वनसमूहः, आदिपदेन मालादिग्रहणम्‌ । एषु अतिरिक्तः अवयवी तैरपि नाङ्गीक्रियते । संयोगविशेषविशिष्टानि कुसुमान्येव माला । एवमेव घटपटादावपि कुतो न स्यात्‌ । तथा च पूर्वं तादृशविलक्षणसंयोगस्याभावात्‌, कारकव्यापारेण तादृशविलक्षणसंयोगस्य जननात्‌ न कारकव्यापारवैयर्थ्यम्‌ । अत एवावस्थाभेदोऽपि । कारणावस्थायां हि तादृशविलक्षणसंयोगो न वर्तते; कार्यावस्थायां तु कारकव्यापारैर्जायते । अतः कारणसमुदायमात्रं न कार्यम्‌, किन्तु संयोगरूपावस्थाविशेषविशिष्टानि उपादानकारणानि कार्य भवति । अत एव तादृशसंयोगविशिष्टत्वेन कार्यस्यापूर्वत्वमप्युपपद्यते । एतावतैवोपपत्तौ अवयवातिरिक्तोऽवयवी नास्त्येव ॥   
नन्वेवं सति सुभगाभिक्षुकन्यायावतारः । विलक्षणावयवसंयोगानां पूर्वमसत्त्वात्‌ असत्कार्यवादः कथं खण्ड्यते? अवस्थानां पूर्वमसत्त्वेऽपि तदाश्रयस्य द्रव्यस्य सत्त्वात्‌ सत्कार्यवाद एवेत्युत्तरं तु 'आम्नान्‌ पृष्टः कोविदारानाचष्टे', इतिवत्संवृत्तम्‌ । द्रव्यमादाय यदि सत्कार्यवादः , तर्ह्यवस्थामादायासत्कार्यवादोऽ- प्यभ्युपेय एवेति चेत्‌, अवस्थाया नियमेन द्रव्याश्रितत्वात्‌ द्रव्यस्यैव प्राधान्यात्‌ सत्कार्यवाद् एव । अवस्थाविशिष्टरूपेण द्रव्यमसदेवेति चेत्‌, सत्यम्‌ । अत एवोक्तमसकृत्‌, न वयं सांख्यसंमतसत्कार्यवादिनः, नापि वैशेषिकसंमतासत्कार्यवादिनः, किन्तु मध्यस्थपरिणामवादिन इति ॥ २१ ॥
</details>

<details><summary>वरदार्य-सुबोधिनी (कन्नड)</summary>

अवस्थाभेद मात्रवे हॊरतु अवयवक्किन्तलू अवयवि बेरॆयिल्ल, ऎम्ब ई सिद्दान्तद वैशिष्ट्यवन्नु हेळुत्तारॆ. इत्थं वृत्यादिखेदः नः न भवति-हीगॆ हेळुवुदरिन्द अवयविय इरुविकॆजडद्रव्य सर 


27 

मुन्तादवुगळल्लि बरुव केश नमगॆ बरुवुदिल्ल. कल्पनागौरवं च न भवति-कल्पनॆ माडबेकागुव प्रयुक्त गौरववू सह आगुवुदिल्ल. 

अवयवक्किन्तलू अवयवि अतिरिक्तवादरॆ आ अवयवि, अवयवळल्लि प्रतियॊन्दरल्लियू इरुवुदॆ, अथवा ऒट्टु अवयवगळ समुदाय दल्लिरुवुदॆ ? दॊदलनॆय पक्षदल्लि प्रतियॊन्दु दारदल्लि पूर्णपटवन्नु नावु नोडबेकागुत्तदॆ. प्रत्येक दारगळल्लि पट, पूर्णवागिरुवुदिल्ल, स्वल्प मात्र इरुत्तदॆ ऎन्दरॆ, पट ऒन्दु अखण्डवस्तुवल्ल ऎन्दागुत्तदॆ. 

ऎरडनय पक्षदल्लि. प्रत्येकदल्लि इल्लदिरुवुदु ऒट्टु समुदायदल्लि मात्र ऎल्लिन्द बरलु साध्य ? इत्यादि दोषगळागलि, इदर परिहारक्कागि विचित्र कल्पनॆगळागलि इल्लदिरुव प्रयुक्त सिद्धान्तदल्लि निरूपणॆय सौलभ्य विरुत्तदॆ. हागॆये-दीर्घ कतस्तुभ्रमणविरचिते वस्त्रधीः नासि बाध्या उद्दवाद ऒन्दे दारदिन्द तयाराद विचित्र बट्टॆयल्लि बट्टॆ ऎम्ब अनुभव बरलु तडॆयागुवुदिल्ल. अल्लि अवयवद्वयसंयोगादिगळिगॆ अवकाशविल्लदिरुवुदरिन्द, वैशेषिक मतदल्लि इदु साध्यविल्ल. 

दारगळिगिन्तलू बट्टॆ बेरॆयल्लवॆन्दादरॆ, हत्तिगिन्तलू दार बेरॆयल्ल. इत्यादि क्रमदिन्द परमाणुगळिगिन्तलू जगत्तिनल्लि बेरॆ यावुदू इल्लवॆन्नबेकागुत्तदॆ. परमाणुगळन्तु अतिसूक्ष्म, बट्टॆ मुन्तादवुगळु अतिस्तूल. इदॆल्ल हेगॆ सरिहोगुवुदु ? ऎम्ब शङ्कॆ यन्नु परिहरिसुत्तारॆ समेतेषु अणुवु देशाधिक्यं प्रत्येक सूक्ष्मवागिद्दरू ऒट्टुगूडिद अणुगळल्लि हॆच्चु जागवन्नु तुम्बिकॊळ्ळु वन्तह परिमाणद आधिक्य बरुत्तदॆ. ततः स्कूलधीबाधशङ्का न हि आ कारणदिन्द परमाणुगिन्तलू दॊड्डदु ऎम्ब अनुभवक्कॆ तडॆयागुत्तदॆ ऎम्ब शङ्कॆयु बरुवुदे इल्ल. 

इदक्कॆ दृष्टान्त संसर्गादेः विशेषात् अवयवि, परिषत् राशिवन्यादिवादः ऒन्दु रीति ऒट्टुगूडुवुदरिन्द अवयवक्किन्तलू अतिरिक्तवाद अवयवि, प्रत्येक मनुष्यनिगिन्तलू बेरॆयाद सभॆ, प्रत्येक धान्यक्किन्तलू अतिरिक्तवाद राशि, प्रत्येक मरक्किन्तलू बेरॆयाद वन 

 \- 

28 

इत्यादि व्यवहारगळॆल्लवू सरिहोगुत्तदॆ. सभॆ, राशि, वन मुन्ताद कडॆगळल्लि वैशेषिकरू सह अतिरिक्त पदार्थवन्नु ऒप्पुवुदिल्ल. आदरू हॆसरु व्यवहार मुन्ताद वैलक्षण्यवन्नु ऒप्पुत्तारॆ. अदे न्याय दार बट्टॆ मुन्तादवुगळल्लू समान. ॥21 ॥ 

</details>

<details><summary>सर्वार्थसिद्धिः</summary>

परपक्षे प्रसञ्जितानां दोषाणामभावात् स्वपक्षस्य सम्यक्त्वमाह - इत्थमिति ॥ इत्थम् - अवस्थाभेदमात्रेण निर्वाहे अविभागेनावयवी वर्तते तदैकावयवदर्शनेऽप्यवयव्युपलभ्येत, जातिरिव प्रत्याधारम् । अथ विभज्य, अवयवातिरिक्तांशभेदेनानवस्थापातः । बलवत्प्रमाणोपनीतेऽर्थे संप्रतिपन्नवद्वृत्त्यनुपपत्तिर्विलीयत इति चेन्न; प्रमाणबलस्यात्र निरस्तत्वात् । आदिशब्देनोत्पत्तिनाशानुपपत्तिस्संगृह्यते । तथाहि - पृथुतरपटनिर्माणप्रक्रमे द्वितन्तुकादिपटपङ्क्तिरुत्पद्यते न वा? न चेत्, बुद्धिशब्दान्तरादिरवस्थाभेदादेवेति सिद्धं स्यात् । उत्पद्यते चेत् त्रितन्तुकाद्यारम्भदशायां पूर्वपूर्वं तिष्ठति न वा? पूर्वत्र तदनारम्भः, आरब्धकार्यैस्तदानीमवयव्यन्तरानारम्भात् । न च द्वितन्तुकादिस्तन्त्वन्तरसहितस्त्रितन्तुकाद्यारम्भक इति युक्तम् । इह तन्तुषु पट इत्यादिस्वाभिमतव्यवहारविरोधात् ।  
पूर्वसिद्धपटैस्सार्धं तन्तुभिः पटसंभवे । पटपङ्क्तिस्समीक्ष्येत क्रमादाधिक्यशालिनी ॥  
प्राक्सिद्धानां पटादीनामुत्तरोत्तरजन्मनि । अहेतुको विनाशश्च स्थिरपक्षे न युज्यते ॥  
न चेदुपलम्भविरुद्धनाशसन्ततिकल्पनाप्रसङ्गः । एवमेकद्वित्र्यादितन्त्वपकर्षणादशायामपि खण्डपरम्परोत्पत्तिनाशपरम्पराकॢप्तिः क्लिष्टतरा । लाघवशालिनि सङ्घातमात्रपक्षे राशिन्यायान्नासौ दोषः । ननु गौरवभयादवयविपरिहारे सौगतवत्स्वरूपविशेषमालम्ब्य तन्त्वादीनां संयोगोऽपि त्यज्यतामित्यत्राह - न चेति । अत्र हि परैरप्यसमवायिकारणतयाऽभिमता दृष्टा च संयुक्तावस्था स्वीकृतेति नास्माकमिह काचित्कल्पना । कुतस्तद्गौरवं संभवेदिति भावः । स्वलक्षणसमुदायवादिनाऽपि नैरन्तर्यरूपोऽतिशयः कश्चिदिष्यते; अन्यथा दूरस्थवदेकताभ्रान्तिः पुञ्जबुद्धिर्वा न स्यात् । त्वमपि विभूनामणूनां च नित्यानामपि हेतुभेदैरवस्थान्तरापत्तिमङ्गीकरोषि ; सर्वद्रव्यस्वरूपनित्यत्वं तदवस्थाभेदं च वदतामपि तथा किं न स्यात्? संयुक्तावस्थाऽपि हि परिणामः । कथं तर्हि नित्यानित्यविभागः? इत्थम् - द्रव्यतदवस्थयोस्तथाभावादेव, द्रव्यविवक्षायां त्ववस्थाविशिष्टवेषेणानित्यत्वव्यवहार इति । ननु तन्तव एव व्यतिषङ्गविशेषविशिष्टाः पट इति भवतां राद्धान्तः "पटवच्चेति सूत्रे दर्शितः । तथा सति दीर्घैकतन्तुपरिवर्तनविशेषनिष्पादितेऽवयविनि कथं पटबुद्धिः स्यात्? अनेकतन्तुसङ्घातासिद्धेरित्यत्राह - वस्त्र इति । नहि वयं तन्तुगतमेकत्वं द्वित्वबहुत्वादिकं वा पटधीनिबन्धनं नियच्छामः; यथादृष्टि सर्वसंभवात् । त्वं तु स्वपक्षदोषमस्मत्पक्षस्थं मन्यसे । प्रदर्शितं हि पत्रे ताटङ्कनिष्पत्तावेकस्यावयवस्यानारम्भकत्वम् ; अतस्तवैव तत्र पटधीबाधः । एकस्यारम्भकत्वेऽतिप्रसङ्गोऽपि तवैव । स्यादेतत्, अवयविनमनभ्युपगच्छतामन्ततः पर्वतादयोऽपि परमाणव एव संहताः स्युः । ते न प्रत्यक्षाः ; अतः "सर्वाग्रहणमवयव्यसिद्धेरित्यक्षपादोक्तमनतिक्रमणीयं स्यात्, स्थूलद्रव्याभावे चाणुसंहतौ स्थूलत्वाध्यासोऽपि न सिध्येदिति ; तत्राह - देशाधिक्यमिति । अयं भावः - स्थूलधीरित्यवयविधीर्वा? परिणामविशेषधीर्वा? प्रत्यक्षयोग्यत्वधीर्वा? प्रत्येकदेशादधिकदेशत्वधीर्वा? नाद्यः, तदभावप्रसक्तेरिष्टप्रसङ्गात् । न द्वितीयः, संहतैरेवावयविवत्परिणामान्तरस्य सृष्ट्युपपत्तेः । अणुष्वेव कथं विरुद्धं स्थूलत्वं स्यादिति चेदेकत्वाद्याश्रयेष्वेव कथं द्वित्वादिकमिच्छसि? अपेक्षाबुद्धिसंगृहीतान्यानुबन्धसामर्थ्यादिति चेद्बुद्ध्यनपेक्षसंभेदसामर्थ्यादेव परिमाणान्तरमपि पश्यन्तु भवन्तः । न तृतीयः, एकैकस्याप्रत्यक्षत्वेऽपि समुदायवशाद्दृश्यत्वोपपत्तेः । यथैकैकस्य दवीयसः केशहिमादेरदर्शनेऽपि संहतानां दृश्यत्वम्; एकैकस्याप्यासत्तौ दर्शनाद्योग्यत्वमस्तीति चेदणूनामपि त्रसरेणुमात्ररूपाणां सामग्रीसंभवे तथैव स्यात् । न चतुर्थः, माषादिराशिषु सहतिभेदैर्देशतारतम्यदृष्टेः । ननु तत्तत्परिमाणावयविद्रव्याभावे तत्प्रयुक्तदेशन्यूनाधिकत्वं दुर्निरूपं स्यात् । मैवम् ; न ह्यवयविनिरूपणेनैव देशाधिक्यादिनिरूपणम्, सुरभित्वगन्धत्वादेरिव संबन्धिन्यूनाधिकभावेनापि तदुपपत्तेः । द्रव्येषु नैवमिति चेत् न, द्व्यणुकोत्पत्तेः पूर्वक्षणे संयुक्ताणुद्वयस्य प्रत्येकदेशादधिकदेशत्वावश्यंभावात् । अन्यथा सर्वपरमाणूनां समानदेशत्वे प्रागुक्तदोषप्रसङ्गात् । द्व्यणुकान्तरपरिच्छिन्नस्स देश इति चेन्न ; सहवृत्त्ययोगात्, अन्यथा परिच्छेदासिद्धेः । समवायिनस्संयोगिनो वा देशस्याभावे कथं तत्र देशाधिक्यमिति चेन्न ; आकाशाद्यंशभेदेन तदुपपत्तेः । कथं निरवयवस्यांशभेद इति चेदात्मानं पृच्छ । कर्णशष्कुल्याद्युपाधिपरिच्छित्त्या नभसि नानाश्रोत्राणि कल्पयसि । भेर्यादिशव्देषु श्रूयमाणे तरङ्गवृत्त्या तत्तदनन्तरदेशेषु शब्दोत्पत्तिं साधयसि । वेणुरन्ध्रादिविशेषभागाश्च प्रसिद्धाः । आकाशादेरप्रत्यक्षत्वात्तदंशतारतम्यं दुर्ग्रहमिति चेन्न ; प्रत्यक्षाकाशवादिनं प्रति हेत्वसिद्धेः । त्वयाऽपि मापादवयविनो महीधरस्याधिकदेशत्वं गृह्यते । आलोकमण्डलांशभेदैस्तत्र देशाधिक्यमिति चेन्न ; आलोकस्यापि नभसि न्यूनाधिकदेशवृत्तित्वदृष्टेः । परिमाणाधिक्यमात्रमेव पर्वतादिषु गृह्यत इति चेदगृह्यमाणमपि देशाधिक्यं तत्रास्ति न वा? अस्ति चेत्सङ्घातेऽपि कश्चोद्यावकाशः? न चेत्तत्तद्देशेषु चक्षुःप्रसरादिनिरोधकत्वं न स्यात् । अन्यथाऽल्पदेशवर्तिनः सर्वत्र निरोधकत्वप्रसङ्गात् । अतः परस्परानाक्रान्तदेशावष्टम्भेन संहन्यमानेषु त्रसरेणुषु सुग्रहमेव देशाधिक्यम्, देशस्त्वालोकाकाशादिर्यः कश्चिद्यथायोग्यमस्तु । अत एव प्रधानाभावादणुषु स्थौल्यारोपोऽपि न स्यादिति चोद्यमपि निस्तीर्णम् । तथाऽपि यदि संसृष्टास्तन्तव एव पटस्ततस्तन्तुराशिमात्रेऽपि पटधीः स्यादित्यत्राह - संसर्गादेरिति । न हि त्वयाऽपि तन्तुसंसर्गमात्रं पटस्यासमवायिकारणमिष्यते ; तथा सति कुविन्दादिव्यापारनैरपेक्ष्यप्रसङ्गात् । अतो यादृशात्संसर्गविशेपादवयवी तवोत्पद्यते तादृशसंसर्गविशिष्टास्तन्तवः पट इति क्वातिप्रसङ्गः? आदिशब्देन संसर्गिद्रव्याणि देशकालौ च गृह्यन्ते । द्वितीयेन त्वादिशब्देन यूथपङ्क्तिमण्डलसेनाव्यूहपूर्णचतुरश्रादिसंग्रहः । परिषदाद्युपादानं दृष्टान्तार्थम् । मत्वर्थीयमपि शूरवती सेनेतिवत् प्रत्येकसमुदायभेदविवक्षया स्यादिति ।  
भिन्नानामेव संश्लेषे संघातैक्यानुसारतः । संयुक्तौ द्वाविति प्रख्या राशिद्वित्वनयाद्भवेत् ॥  
महत्त्वैकत्वयुक्तत्वप्रभृतेरपि राशिवत् । संयुक्तद्रव्यनिष्ठत्वान्न संयोगं प्रसञ्जनम् ॥  
घनत्वश्यामतादीनां वनैकाधिकरण्यतः । न स्याद्वृक्षबहुत्वादेर्घनत्वाद्यैर्विशेषणम् ॥  
तन्तवः सितरक्ताद्याः पटचित्रानुयायिनः । अवयव्यनपेक्षत्वं चूर्णसंहतिचित्रवत् ॥  
रूपादीनामचित्रेऽपि वदन् वैषम्यदर्शनम् । अपह्नुवीत वैयात्यात्खपुष्पादेरदर्शनम् ॥  
या चासौ धारणाकृष्ट्योरुपपत्तिरसूत्र्यत । तादृग्भूतावयव्यर्थे संघाते सा भविष्यति ॥  
गाढावयवसंश्लेषरहितेऽवयविन्यपि । धारणाकर्षणे न स्तस्तथा चाभ्युपगच्छसि ॥  
धारणाकर्षणे चात्र धृताकृष्टानुबन्धतः । दृढावयवसंश्लेषसहितेऽवयविन्यपि ॥  
अंशान्तरेषु तेऽस्माकं सिद्धे जतुगृहीतवत् । तृणोपलादिजतुसंगृहीतं यदुदाहृतम् ॥  
तत्राप्यवयवी नेष्टः कश्चिज्जतुतृणादिषु । पाशाद्यैरपि पश्वादेर्धारणाकर्षणे क्षमे ॥  
किं तत्र पशुपाशादिष्ववयव्यभ्युपेयते । संग्रहप्रभवं चात्र धारणाद्यनुभाष्य तु ॥  
पक्षिलस्तन्मतस्थो वा नोत्तरं सम्यगब्रवीत् । आरब्धकार्यैरारम्भो मिथस्सप्रतिघत्वतः ॥  
न्यायवार्तिकटीकादौ क्षिप्तस्संमतिरत्र नः । प्रत्यक्षातीन्द्रियोपात्ते प्रत्यक्षत्वं च दुर्भणम् ॥  
चाक्षुषाचाक्षुषद्रव्यसंयोगे चाक्षुषत्ववत् । मुधा चोदाहृतं कैश्चिद्धिमवत्परमाणुकम् ॥  
टीकाकारस्तु तत्राह सूक्ष्मद्रव्योपलक्षणम् । विशेषानुपलम्भेऽपि राश्येकत्वमतिर्यथा ॥  
वृक्षादिष्वपि तद्वत्साद्यथादृष्टि व्यवस्थितेः । एकदेशे समस्ते च वृक्षलक्षणसंभवे ॥  
वृक्षधीरुपपद्येत संग्रहाच्चापृथङ्मतिः । "सर्वाग्रहणमवयव्यसिद्धेरिति सूत्रयन्" ॥  
प्रत्यक्षव्यतिरिक्तान्तकॢप्तिदौस्थ्यपराहतः । "सेनावनवदित्यादावप्रत्यक्षाणुसूत्रणम्" ॥  
त्रसरेण्ववधिस्थाणुस्थापकेषु न शोभते ॥२१॥
</details>

<details><summary>नरसिंह-देवः आनन्ददायिनी - २१</summary>

संगतिं दर्शयति - परपक्ष इति । दृष्टान्तपरत्वे स्वारस्यादाह - यद्वेति । अथ प्रत्यवयवं अविभागेन वर्तते उत विभागेन ? इति विकल्पमभिप्रेत्य आद्यं दूषयति - यदि प्रत्यवयवमिति । द्वितीयं दूषयति - अथेति । वि(अवि)भागस्त्ववयवमादायैव । पूर्वावयववृत्त्यर्थमवयवान्तरस्वीकारे तस्मिन्नप्यवयवसंबन्धस्य वक्तव्यतया तत्राप्युक्तविकल्पेनावयवान्तराङ्गीकारे अनवस्थेति भावः । संप्रतिपन्नवदिति - संयोगादिवदित्यर्थः । आरब्धकार्यैरिति - तथा सति कार्योत्पत्तेरविरामप्रसङ्गादिति भावः । नचेति -द्वितन्तुकपटादेस्तन्त्वन्तरस्य चानारब्धकार्यत्वादिति भावः । इहेति - इह पटः तन्तौ च पट इति व्यवहारप्रसङ्गादिति भावः । द्वितन्तुकपटादिभिः पटान्तरोत्पत्त्यङ्गीकारे उपलम्भविरोधोऽपीत्याह -पूर्वसिद्धेति । समीक्ष्येतेति - न दृश्यत इत्यर्थः । क्रियातिपत्तौ लिङ् । ननु पूर्वपूर्वेषां द्वितन्तुकानां त्रितन्तुककाले नाशात् पटपङ्क्यनुपलम्भो न दोष इत्याशङ्क्याह - प्राक्सिद्धानामिति । स्थिरपक्षे इति - तथा च बौद्धपक्षपरिग्रहप्रसङ्ग इति भावः । द्वितीयं दूषयति - न चेदिति । न युज्यते इत्येतन्न चेदित्यर्थः - युज्यते चेदिति यावत् । तथा च नाशसन्ततिरनुपलम्भबाधितेति भावः । केचित्तु - प्राक्सिद्धानामित्यारम्य न युज्यते इत्यन्तं पूर्वशेषतया व्याख्याय; द्वितीयं दूषयति - न चेदितीत्याहुः । एवमिति - अनुपलम्भबाधितेऽपीत्यर्थः । कल्पनीयेति शेषः । लाघवशालिनीति - अतिरिक्तद्रव्याभावेन लाघवादिमतीत्यर्थः ।  
अवयविवादिभिरपि तन्त्वादिसंयोगाङ्गीकारान्नास्माकमेव संयोगाङ्गीकारे गौरवमित्याह - अत्र हीति । किंचात्र संयोगस्य प्रत्यक्षसिद्धत्वान्न कल्पनेत्याह - दृष्टा चेति । स्वलक्षणवादिनाऽपि स्वलक्षणातिरिक्तं संयोगस्थानिकं व्यवहारार्थमङ्गीकृतमित्याह - स्वलक्षणेति । दूरस्थवदिति - दूरस्थपदार्थेष्विव समीपस्थपदार्थेष्वपि पुञ्जबुद्धिर्न स्यादित्यर्थः । नन्ववस्था विकारः । नच सा नित्यानां युक्ता । तथात्वे विनाशित्वप्रसङ्गेन नित्यताव्याघातादित्यत्राह - त्वमपीति । बहूनामाकाशादीनामपि शब्दादिरूपविकारवत्त्वं अणूनामपि द्व्यणुकसंयोगपाकजरूपादिविकारवत्त्वमङ्गीकरोषीत्यर्थः । तथेति -त्वदङ्गीकृतप्रकारेणेत्यर्थः । ननु परिणामो विकारः । सैवावस्था । नच नित्यानां सा अङ्गीकार्येत्यत्राह - संयुक्तावस्थाऽपीति । तद्वद्भवदभिमतासमवायिकारणसंयोगावस्थाऽपि न विरुद्धेत्यर्थः । ननु भवत्पक्षे नित्यस्यापि कार्यत्वान्नित्यानित्यव्यवस्था न स्यादित्याशङ्कते - कथं तर्हीति । इत्थमिति - नामान्तरभजनावस्थाभावादेव नित्यत्वव्यवहार इत्यर्थः । द्रव्यविवक्षायामिति - द्रव्यस्य (द्रव्ये)ह्यनित्यताव्यवहारः स्वर्गिन्यायेन विशिष्टवेषेणेत्यर्थः । यथादृष्टीति - संयोगविशेषरूपावस्थाबलाद्व्यवहारः । तथा च तादृशावस्थाया अत्रापि सत्त्वात् पटव्यवहारादिसंभव इत्यर्थः । प्रत्युत तवैव तत्र पटबुद्ध्याद्यनुपपत्तिरित्याह - त्वं त्विति । संयोगासंभवेन तव कारणाभावात्; मम त्ववयवानामेव संयोगादिति भावः । ते च - परमाणवः । सर्वाग्रहणम् - परमाणुवत् पर्वतादेरग्रहणम् । अतिरिक्तस्य प्रत्यक्षयोग्यस्यावयविनोऽ-सिद्धेस्संघातस्याप्यणुवदग्राह्यत्वात् । स्थूलत्वाध्यासोऽपीति - आरोप्यस्यान्यत्र सत्त्वनियमात् । तथा च सर्वसिद्धस्थूलधीः क्वचिदपि न स्यादिति भावः । ननु देशाधिक्यं वा कथं भवेत्? भवतु वा आधिक्यम्; तथाऽप्यणुभूतस्य स्थौल्यं प्रत्यक्षं वा कथं भवेदित्यत्राह - अयं भाव इति । तदभावप्रसक्तेरिति - अवयव्यभावापादनस्येत्यर्थः । एकत्वेति - नच 'अणोरणीयान् महतो महीयान्' इत्यादिश्रुत्या ब्रह्मणि परपक्षवत् स्वाभाविकाणुत्वमहत्त्वप्रसङ्गः इति चेत्; यथैकव्यक्तिगतैकत्वसमनियतं द्वित्वं विरुद्धं तथैकपरिमाणसमनियतं परिमाणान्तरं विरुद्धमिति व्याप्तेः; भगवति तन्महत्परिमाणसमनियततदणुत्वं विरुद्धमिति न तत्स्वाभाविकमिति ध्येयम् । अन्यानुबन्धः - व्यक्त्यन्तरानुबन्धः - संबन्धः ।  
एकैकस्यापीति - तथा च सर्वथा दर्शनायोग्यत्वाभावात् दृष्टान्तवैषम्यमिति भावः । वैषम्याभावमाह - अणूनामिति । तथैव स्यात् - दर्शनयोग्यत्वं स्यादित्यर्थः । त्रसरेणुविश्रमादणुपरिमाणस्येति भावः । नन्विति - न्यूनाधिकपीरमाणद्रव्यावच्छिन्नस्यैव न्यूनाधिकदेशत्वादिति भावः । सुरभित्वेति - यथा कर्पूरधूळिषु पुष्पेषु वा सौरभ्यं न्यूनमधिकं वाऽऽश्रयन्यूनाधिकभावाद्भवति; तथा अत्रापि संयुक्तद्रव्यन्यूनाधिकभावेन अवयव्यभावेऽपि तारतम्यं संभवतीत्यर्थः । गन्धत्वमित्यत्र गन्धशब्दो द्रव्यपरः । तथा च गन्धत्वतारतम्यं - परिमलतारतम्यमित्यर्थः । द्व्यणुकोत्पत्तेःपूर्वमिति - देशविशेषापादकावयविनोऽभावादिति भावः । द्व्यणुकान्तर(रावच्छि)परिच्छिन्नेति - एतद्व्यणुकोत्पत्तेः पूर्वं द्व्यणुकान्तरस्य सम्भवेन तस्य देशावच्छेदकत्वेन नानुपपत्तिरित्यर्थः । सह वृत्त्ययोगादिति - द्व्यणुकान्तरावच्छिन्नप्रदेशे परमाणुद्वयस्य सप्रति-घत्वविरोधात्सहवृत्त्ययोगादित्यर्थः । ननु सहवृत्तिर्मास्तु; द्व्यणुकस्य देशतया तत्र वृत्त्यङ्गीकारे दोषाभावादिति चेत्; सह वृत्त्ययोगादिति - परमाण्वन्तरेणापि सहवृत्त्ययोगादित्यर्थः । अन्यथेति - तथाचैकपरमाणुदेश एव परमाण्वन्तरस्यापि वृत्तेः द्व्यणुकस्याप्यधिकदेशावच्छेदकत्वाभावादित्यर्थः । ननु न्यूनाधिकपरिमाणद्रव्यं देशः । स च संयोगी समवायी वा? तदभावे कथं देशाधिक्यम्? इति शङ्कते - समवायिन इति । आकाशेति - आकाशाद्यंशभेद इत्यर्थः ।  
प्रदेशभेदाश्च सर्वसिद्धा इत्याह - वेणुरन्ध्रेति । प्रत्यक्षेति - सिद्धान्ते प्रत्यक्षत्वादिति भावः । प्रतिबन्द्या समाधत्ते - त्वयापीऽति । आकाशाप्रत्यक्षवादिनाऽपि माषावयवापेक्षया महीधरस्योपरिभागेऽधिकदेशत्वं ग्राह्यम् । तत्राकाशव्यतिरेकेणान्यस्याभावादिति भावः । आलोकस्यापीति - आलोकमण्डलान्तराभावादिति भावः । ननु माषापेक्षया महीधरस्योपरिभागे परिमाणाधिक्यमेव (दृश्यते) गृह्यते न देशाधिक्यमिति शङ्कते - परिमाणाधिक्यमिति । न चेदति -तत्तद्देशाधिकदेशकत्वाभावादिति - भावः । ननु तत्तदधिकदेशकत्वाभावेऽपि तत्तद्देशे चक्षुःप्रवृत्तिनिरोधकत्वमस्त्वित्यत्राह - अन्यथेति । अविशेषादिति भावः । तथाचावयव्यनङ्गीका रेऽप्यवयवसंघात एव न्यूनाधिकदेशत्वमित्युपसंहरति - अत इति । देशस्त्विति - तन्निर्धारणं व्यर्थमित्यर्थः । अत एवेति - देशाधिक्यरूपप्रधानस्योपपादितत्वादित्यर्थः । ततः स्थूलधीबाधशङ्केति (२२६) मूलस्यायमर्थः - स्थूलधियो या बाधशङ्का - स्थूलधीः कुत्राऽपि नास्तीति या शङ्केति यावत् । सा ततः देशाधिक्यरूपस्थौल्यस्योपपादनान्नेति । क्वातिप्रसङ्ग इति - तन्तुराशिमात्रे पटधीप्रसङ्गो नास्तीत्यर्थः । ननु तन्तूनामेवावस्थायोगिनां पटत्वे पटस्तन्तुमानिति प्रयोगो न स्यादित्यत्राह - मत्वर्थीयमपीति । मतोरर्थ इवार्थो यस्येति बहुव्रीहिः । 'मत्वर्थाच्छः' इति स्वार्थिककृत्प्रत्ययः । ननु घटादीनां संघातात्मकत्वे परस्परसंयोगे सत्येकसंघातत्वापत्त्या एकस्मिन्नेव संयुक्ताविभाविति च द्वाविति च बुद्धिर्न स्यादित्यत्राह - भिन्नानामेवेति । भिन्नानामवय-वानां संश्लेषे - संयोगविशेषे संघातैक्यानुसारतः - पृथक् संघातकॢप्त्या संघातद्वयस्य संयोगेऽपि संयोगविशेषावस्थोभयघटितैकसंघातात्मकत्वाभावात् संयुक्तौ द्वाविति बुद्धी राशिद्वय इव सम्भवतीत्यर्थः । अन्यथा महत्त्वादि राश्यादावपि न स्यादिति भावः । ननु संयोगविशेषावस्थात एव घटादिव्यवहाराः; तर्हि महत्त्वादिकं संयोगस्य स्यादिति तस्यैव द्रव्यत्वापत्तिः; अवस्थाश्रयस्य त्वया द्रव्यत्वाभ्युपगमात् । तथा च घट्टकुट्यां प्रभातमित्यत्राह - महत्त्वैकत्वेति । राशिसंयोगादः द्रव्यनिष्ठतया न संयोगस्य द्रव्यत्वमिति भावः । ननु त्वन्मते संयोगस्यैव घटाद्यवस्थारूपतया महत्त्वैकत्वद्वित्वयुक्तत्वादीनां संयोगविशेष-घटादिनिष्ठत्वाभावे महान् घट इत्यादिविशेषणविशेष्यभावप्रतीतिर्न स्यादित्यत्राह - घनत्वेति । घनत्वं - निबिडत्वं संयोगविशेषः महत्त्वं वा । वनैकाधिकरण्यतः - वनसामानाधिकरण्यात् । वननिष्ठत्वाभावात्तत्रापिं घनं वनं नीलं वनमिति प्रतीतिर्न स्यादित्यर्थः । वृक्षबहुत्वादेः - वनस्येत्यर्थः । केचित्तु - वनैकाधिकरण्यतः - घनं वनं श्यामं वनमिति प्रतीत्या वननिष्ठत्वस्य सिद्धेः वृक्षबहुत्वादेः - घनत्वाद्यैस्सह बहवो वृक्षाः घनाः श्यामा इति सामानाधिकरण्यप्रतीतिरित्यर्थः । आदिशब्देन देशसंयोगो विवक्षितः । ननु वननिष्ठमेव घनत्वादिकमित्यत्राह - वृक्षबहुत्वादेरिति । ततोऽतिरिक्तस्य वनस्य भवताऽप्यनङ्गीकारात्; तस्य गुणत्वात् तत्र घनत्वादीनामसंभवादिति भावः । ननु सितरक्तादितन्त्वारब्धे पटे चित्ररूपधीरस्ति; तन्तूनामेव पटत्वे प्रत्येकतन्तुव्यतिरेकेण चित्ररूपाधिकरणपटस्याभावात्तन्तूनां तदधिकरणत्वा-भावादाश्रयाभावेन चित्ररूपाभावप्रसङ्गेन चित्रधीर्न स्यादित्यत्राह - तन्तव इति । सितरक्ताद्यास्तन्तव एव पटचित्रानुयायिनः । व्यतिषङ्गवशेन पटावस्थापन्नेषु सितरक्तादितन्तुषु विद्यमाननानारूपेष्वेव चित्ररूपव्यवहार इत्यर्थः । तथा च चित्ररूपाश्रयतया नावयव्यभ्युपेयमित्याह - अवयव्यनपेक्षत्वमिति । अनपेक्षत्वं - अनपेक्षा । तत्र दृष्टान्तः - चूर्णसंहतिचित्रवदिति । सिक्तरक्तादिचूर्णसंहताववयव्यनभ्युपगमादिति भवः ।  
ननु चूर्णचित्रापेक्षया विशेषात्तन्तुरूपातिरिक्तमेव चित्ररूपम् । नच तन्तवस्तदधिकरणं; युगपद्विजातीयरूपासभवादित्यत्राह - रूपादीनामिति । तन्तुरूपपटरूपादीनामचित्रेऽपि -वैचित्र्याभावेऽपि भेदाभावेऽपीत्यर्थः । वैषम्यदर्शनं - वैषम्योपलम्भनं वदन् - खपुष्पादेरप्युपलम्भं वदेदित्यर्थः । नन्ववयव्यनभ्युपगमे एकावयवधृतेऽन्येषामवयवानां धारणं न स्यात्; एकावयवाकृष्टेऽन्येषामाकर्षणं न स्यात्; दृश्यते च मूले धृते वा कृष्टे वाऽग्रादीनां धारणमाकर्षणं च । अवयव्यङ्गीकारे तु एकत्वात् सर्वावयवेष्ववयविनस्तत्संभवादिति चेत् तत्राह - या चासाविति । 'धारणाकर्षणोपपत्तेश्च' इति गौतमेनासूत्र्यतेत्यर्थः । अत्र विपर्यये पर्यवसानेनावयव्यङ्गीकारे धारणाकृष्टी उपपद्येते इत्युपपत्तिरेव सूत्रेण प्रतिपादितेत्यर्थः । तादृगिति - धारणाकृष्टियोग्यावयव्युत्पादकसंघातमात्रादेव तदुपपद्यत इत्यर्थः । धारणाकर्षणयोरवयविसाध्यताऽपि नेत्याह - गाढावयवेति । अवयव्युत्पादकासमवायिकारणसंयोगो यत्र दृढो न भवति कोमललतादौ तत्र धारणाकर्षणे प्रति न प्रयोजकमवयवि; नच तत्रावयव्यभावः । तथाचेति - धारणाकर्षणाद्यभावेऽपि तत्रावयव्य-भ्युपगच्छसि । कुत्र तर्हि धारणाकर्षणे अभ्युपगम्येते इत्यत्राह - धारणेति । अवयविन्यपि सति गाढावयवसंश्लेषे सत्येव धृताकृष्टानुबन्धतः । धृताकृष्टसंबन्धेन धारणकर्षणे भवत इति वक्तव्यम्; तथावान्तरेषु दृढतरसंश्लिष्टदृढाकृष्टावयवानुबन्धतो धारणाकर्षणे भवत इति नावयव्यपेक्षा । जतुगृहीतवदिति - तृणोपलायस्कन्तादीनामप्युपलक्षणम् । जतुगृहीतिस्थले एकस्य धारणाकर्षणमात्राज्जतुगृहीतयोरुभयोर्धारणाकर्षणवदित्यर्थः । ननु जतुगृहीतादिष्ववयव्यस्तु इत्यत्राह - तृणोपलेति । तृणग्राही उपलस्तृणोपलः; शाकपार्थिवादिः । यदुदाहृतं - यद्दृष्टान्ततयोक्तं तृणोपलादिकं तत्र जतुतृणाद्यवयवेषु तव कश्चिदवयवीष्टोऽपि न; तथाऽपि धारणाकर्षणे वर्तेते इत्यर्थः । अपिस्त्वर्थः । स्फुटतरव्यभिचारस्थलमाह - पाशाद्यैरिति । धारणाकर्षणयोरीक्षणे - दर्शने सतीत्यर्थः । धारणाकर्षणे क्षमे इति पाठान्तरम् । किं तत्रेति -किमिति नाभ्युपेयत इत्यर्थः । ननु जतुसंगृहीत्यादिस्थलेषु पक्षिलभाप्यादिषु व्यभिचारः परिहृत इत्यत्राह - संग्रहप्रभवं चेति । संग्रहप्रभवं - जतुसंगृहीतिजन्यमित्यर्थः । एवं सप्रतिघत्वविरोधोऽपि द्वितन्तुकपटाद्यत्पत्तिस्थले टीकाकारादिभिः शङ्कितो न सम्यक्परिहृत इत्याह - आरब्धकार्यैरिति । क्षिप्तः - आक्षिप्तः । अवयव्यारम्भपक्षे प्रतिक्षणं पृथिव्यादीनां परमाणुसंयोगविभागाभ्यां पूर्वविनाशोऽपूर्वोत्पत्तिश्चावश्यकाविति । प्रत्यक्षं खण्डपृथिवी अतीन्द्रियः परमाणुः ताभ्यामुत्पन्नायाः पृथिव्याः प्रत्यक्षातीन्द्रियोपात्ततया तादृशगगनघटसंयोगवत् प्रत्य(क्षत्वं)क्षं न स्यादित्याह -प्रत्यक्षातीन्द्रियेति । न्यायवार्तिकादौ हिमवत्परमाणुकमे-वाप्रत्यक्षमित्याशङ्कितं न तु पृथिव्यादिकमित्यत्राह - मुधा चोदाहृतमिति हिमवत्सहितः परमाणुरस्येति बहुव्रीहिः, 'तदस्य परिमाणम्' इति वा निर्वाहमाहुः । 'स एषां ग्रामणीः' इति मान्याः; हिमरत्परमाणू ग्रामण्यौ निर्वाहकौ - कारणे इति निर्वहन्ति । व्रीह्यादित्वात् मत्वर्थे इनिरिति केचित् । पृथिव्यादिकं परित्यज्याविमृश्य विशेषत उदाहरणं व्यर्थमित्यर्थः । अत एव टीकाकारस्तदुदाहरणमुपलक्षणमित्युक्तवानित्याह - टीकाकारस्त्विति । ननु अवयव्यनभ्युपगमे संघातस्य बहुत्वात्कथमेकत्वधीव्यवहारावित्यत्राह - विशेषानुपलम्भेऽपीति । विशेषोऽवयवी तस्य राश्यादिष्वभावेऽपीत्यर्थः । वृक्षादिष्वपीति - स्कन्धपलाशादिव्यतिरिक्तावयव्यनभ्युपगमेऽपि वृक्षधीः राश्यादाविव स्यादित्यर्थः । ननु संघातस्यैव वृक्षत्वे समुदायप्रतीतावेव वृक्षधीस्स्यात् न त्वेकदेशशाखादिप्रतीतावित्यत्राह - एकदेश इति । एकदेशस्यापि जलावयवस्य जलवत् वृक्षत्वादित्यर्थः । तर्हि शाखादीनामपि वृक्षलक्षणयोगाद्वृक्षत्वे वृक्षैकत्वधीर्न स्यादित्यत्राह - संग्रहाच्चेति । सर्वेषां शाखाद्यवयवानां जलराशिवद्दृढतरसंश्लेषादेकवृक्षबुद्धिरित्यर्थः । यदुक्तमक्षपादोक्तमनतिक्रमणीयं स्यादिति; तद्दूषयति - सर्वाग्रह्यामिति । प्रत्यक्षव्यतिरिक्तपरमाण्वन्ततत्वपङ्किकॢप्ताविदं दूषणं स्यात्; नच तदन्तकॢप्तिः; दौस्थ्यपराहतत्वात्; तथाच तत्कल्पकोऽक्षपादोऽपि पराहत इत्यर्थः। किंच 'सेनावनवद्ग्रहणमिति चेन्न अतीन्द्रियत्वादणूनाम्' इति अवयव्यभावमाशङ्क्य अप्रत्यक्षत्वप्रसङ्गादवयविसाधनं चायुक्तमित्याह - सेनेति ॥ २१ ॥
</details>

<details><summary>उत्तमूरु-वीरराघवः अलभ्यलाभः - २१</summary>

परमते दोषसत्त्वेऽपि, ‘यश्चोभयोः समो दोषः’ इति न्यायेन नोद्भाव्येतेति मतिमपाकर्तुं स्वपक्षनिर्दोषत्वमनन्तरश्लोकवेद्यमित्याह परपक्षे इति । श्लोके इत्थमित्यस्य इत्थं सतीत्यर्थः । सतीत्यध्याहाराभावायार्थान्तरमाह यद्वेति । पूर्वानुक्तवृत्तिखेदपरतयाऽपि व्याख्याति अवयवेष्विति अयं खेदो न्यायदर्शने (४.२.७) 'वृत्त्यनुपपत्तेरपि तर्हि संशयानुपपत्तिः' इत्यादिनोद्भावितः। प्रसक्तदोषादधिकदोषारम्भे अपि तर्हीति प्रयोगः । तत्र द्वितीयप्रथमे अवयविसद्भावस्य स्थापितत्वेऽपि दोषः कथ्यते इति भावः । वृत्त्यनुपपत्तिर्नाम अवयविनः एकैकस्मिन्नवयवेऽपि कार्त्स्न्येन एकदेशेन वा स्थित्यसंभवः । तत्र कार्त्स्न्येन स्थितौ अवयवान्तरे तस्यास्थितिप्रसंग इतिवत् स्वल्पवयवदर्शनेऽप्यवयव्युपलब्धिप्रसंग इति दोषोऽप्यस्ति । सोऽयं तत्र, 'पृथक्चावयवेभ्योऽवृत्तेः' (४. २. ९) इति सूत्रे भाष्ये दर्शितः । तत्र तत्परिहारस्याकृतत्वात् तमेव दोषमाह एकैकावयवदर्शनेऽपीति । शंकते बलवदिति । संप्रतिपन्नवदिति । संयोगः संयोगविषयित्वादीनामनुभवानुसारात् अनेकसंबन्धित्वमेव प्रागुक्तम्, न तत्र कृत्स्नैकदेशचोद्यमिष्यते, तद्वदित्यर्थः । श्लोके वृत्त्यादीत्यादिपदेन एकत्रैवानेकावयव्युत्पत्तिविनाशकल्पना गृह्यते । नः इति पदं प्रथमवाक्येऽपि संबध्यते; उत्तरवाक्येष्विव । अत एव इत्थमित्यस्य त्वत्पक्षवदित्यर्थ उक्तः ।  
नः इति पदानुगुणतया द्वितीयवाक्यमवतारयति नन्विति । अस्मन्मते कल्पनागौरवप्रसक्त्यभावादयमप्रसक्तप्रतिषेध इति शंकाऽनयाऽयतारिकया परिहृता । तन्मते वाल्पनागौरवसद्भावस्तु वृत्त्यादीत्यादिपदविवरणेनैव विशद इति न तत्परत्वमस्य वाक्यस्य । संयोगोऽपि त्यज्यतामित्यत्र, अवश्यञ्च त्याज्यः संयोगः, एकतन्तुकपटस्थले वक्ष्यमाणे तन्तुद्वयसंयोगस्य दुरुपपादत्वादिति तत्स्थल इव सर्वत्रैव त्यज्यतामिति हृदि निगूढम् । एतदाविर्भावनमनन्तरवाक्यावतरणे भविष्यति । अत एव तस्य वस्त्रे दीर्घेति वाक्यस्य परमते दोषोद्भावनाभिप्रायकत्वं परित्यज्य स्वमते दोषाभावख्यापनपरत्वं वक्ष्यति । ''नः'' इति पदानुसारेण श्लोकस्य स्वस्मिन् दोषाभावख्यापनपरत्वेष्टेः । स्वपक्षे क्वचित् दोषसंभावने तदुद्भावनपरिहायोर्युक्तत्वाच्च नैरन्तर्येति । संयोगमनिच्छता तत्स्थाने नैरन्तर्यमुक्तम् । न च तत् धर्मिमात्रम् । सान्तरेष्वणु नैरन्तर्यापत्तेः । कथं तर्हीति । तर्हि – सर्वद्रव्यस्वरूपनित्यत्ववादे । इत्थमिति । द्रव्ये नित्यत्वमद्रल्येचानित्यत्वमित्यर्थः । द्रव्ये उत्पत्तिविनाशरूपावस्थास्वीकारात् तद्विवक्षायामाह द्रव्येति ।  
बहुत्वादीति आदिपदेन तन्तुत्वावस्थाप्रहाणपरिग्रहः । सर्वसंभवात् - एकस्यापि द्वयोरपि कारणतया कार्यसंभवात् । वस्त्रव्यवहारनियामकमाच्छादनाद्युपयोगिसंयोगविशेपमात्रमिति वक्ष्यति । सूत्रकारेण बहुत्वादिकं नोक्तम् । माष्ये तन्तव इति प्रयोगस्तु, युष्माभिः तन्तूनां संयोगः पटहेतुरिति कथनात् युष्मान् व्युत्पादयितुम् । बहुतन्तुकपटस्थले एकं तन्तुमादाय अयं पट इति व्यवहारो नास्मदिष्ट इति ज्ञापनाय च । अतिप्रसंगोऽपि तवैवेति । एकपत्रारब्धस्य ताटंकस्यावयवित्वाभावे एकतन्त्वारब्धस्यापि त्वन्मते पटत्वाभाव एव । अत्रावयवीष्टौ तत्राप्यापत्तिरिति । श्लोके वस्तुधीरिति वस्त्रधीरिति च पाठः । पृथक् वस्त्रे इति पदं यत् प्रयुक्तम्, तत्र वस्तुनीति युक्तम् । तथापि वस्त्रे इति प्रयोगः वस्त्रकार्याच्छादनादिकरे कथं वस्त्रत्वास्वीकार इति ज्ञप्तये । वस्तुधीरिति पाठे तद्वस्तुधीरित्यर्थः । यथाभूतार्थविषयिणी तन्तुः पट इति धीरिति वा । न इत्यनुषङ्गात् युष्माकं सा बाध्या भवतीति लभ्यते ।  
ननु वस्त्रविशेषे वस्तुबुद्धेरबाध इति किम्? सर्वत्रापि बाधात् । वस्त्रादिबुद्धिर्हि स्थूलबुद्धिमन्तरा न भवति । अवयव्यभावे परमाणुमात्रसद्भावे स्थूलस्यैवाभावान्न स्थूलधीरित्यवतारयति स्यादेतदिति । सर्वाग्रहणमिति । कस्यापि ग्रहणं न स्यात्, सर्वाग्रहणमेव स्यादित्यर्थः । तथा च सूत्रे सर्वाग्रहणमित्यस्य सर्वाग्रहणप्रसंग इत्यर्थः । अवयव्यसिद्धेरित्यस्य चावयव्यसिद्धावित्यर्थः । न सिद्ध्येदिति । शशविषाणवत् अप्रसिद्धस्यारोपासंभवादिति । अवयविवदिति । सर्वेष्ववयवेषु अवयविद्रव्य स्थानेपरिमाणगुणस्वीकृतिर्हि न दुष्यतीति । अणुत्वमहत्त्वयोर्मिथोविरोध इति शंकते अणुष्वेवेति । अपेक्षेति । अयमेकः अयमेक इति ज्ञानमपेक्षाबुद्धिः । तया संगृहीतस्य अन्यस्य वस्तुन अनेन एकेनानुबन्धः - संबन्धः । अन्ततः एकापेक्षाबुद्धिविषयत्वबलादित्येवोक्तं भवति । संभेदेति । मेलनेत्यर्थः । मिथोऽसंबन्धेऽपि बुद्धिविषयत्वमात्रेण चेत् कश्चिद् गुणो जात उभयपर्याप्तः स्यात्, मिथस्संबन्धे सुतरामिति भावः । सिद्धान्ते अधिकदेशाकत्वातिरिक्तं परिमाणं नेष्टमित्यपि सुवचम् । अत एव भवन्त इत्युक्तम् । ''केशसमूहे तैमिरिकोपलब्धिवत् तदुपलब्धिः'' (४-२-९३) इति न्यायसूत्रं स्मारयति केशहिमादेरिति । नन्वनन्तरसूत्रेण स्वविषयेत्यादिना, 'नाविषये प्रवृत्तिः केशस्य प्रत्येकमपि दृश्यत्वात् परमाणोश्चातथात्वात्’ इत्युक्तम् । अतो दृष्टान्तवैषम्यमिति शंकायाम् दृश्यत्रसरेण्वतिरिक्तपरमाण्वनं गीकारान्न वैषम्यमिति प्रत्याह - अणूनामपीति । संहतिभेदैः - अल्पमहन्महत्तररूपराशिभेदैः सुरभित्वेति । गन्धो द्विविधः सुरभिरसुरभिश्चेति हि विभज्यते । तत्र सुरभिश्च व्याप्यजातित्वात् न्यूनदेशवर्ति, गन्धत्वं परजातिपादधिकदेशवर्तीति भवदिष्टम् । तत्र गुणगतजातौ अवयविप्रसक्तिं विनैव देशाधिक्यमुपपाद्यमिति अत्रापि तथैवेत्यर्थः । अत्र गन्धपुष्पधूपेत्यादिव्यवहारसद्भावं मनसिकृत्य गन्धसुरभिशब्दयोर्द्रव्यपर्यन्तार्थकत्वं (आ. दा.) व्याख्यात्रुक्तम्; न तु यथावदुपपादितम् । तदा द्रव्येष्विति समनन्तरवाक्योत्थानायोगश्च स्यात् । प्रागुक्तेति । एकपरमाणुपरिमाणाधिकः प्रथिमा न जायेतेत्युक्तेत्यर्थः । अन्यथा - संबन्धानिष्टौ । अवच्छेद्याधिकरणसंबन्धिन एव ह्यवच्छेदकत्वमिति भावः । समवायिन इति । गन्धस्थले तदधिकरणं समवायिद्रव्यमेव देश इति भावः । आत्मानं पृच्छेति । अस्मन्मते आकाशः सावयव एवेति न वयं प्रष्टव्याः । स प्रश्नस्त्वय्येव प्रतिनिवर्तते इति । तदुपपाद्यते कर्णेत्यादिना । वेणुरन्ध्रेति । रन्ध्रं हि आकाशप्रदेश एव । ननु तत्र सर्वत्र देशो न ग्राह्यः । अत्र तु, स्थूलधीरियमिति ग्राह्यस्यैव देशत्वं वक्तव्यमिति शंकते आकाशादेरिति । आकाशमादायैव देशग्रहणं तेनापि वक्तव्यं महोधरविषये इत्याह त्वयापीति । आलोकेति । निरालोकस्थलीयत्वाचस्थूलधीस्थले तेनापि आलोकोऽस्माभिर्दुर्वच हति तदाशयः । अन्यथा - चक्षुः प्रसरदेशसंबन्धिनोऽपि निरोधकत्वे । स्थूलत्वाध्यासोऽपि न सिध्येदिति प्रागुक्तं परास्यति प्रधानेति । स्थूलपदमुख्यार्थेत्यर्थः । अधिकदेशकत्वमेव स्थूलत्वमिति भावः । तुरीयं पादमवतारयति तथापीति । संसर्गि द्रव्याणीति । परिषदादिस्थले हि न नरादेर्मिथः संयोग आवश्यकः । किन्तु एकाधिकरणप्रदेशसमनन्तरप्रदेशस्थत्वमन्यस्येत्येतादृशमेव । तत्रावयविव्यवहारो न मुख्यः । अवयवावयव्यैक्ये तन्तुमान् पट इति कथमित्यत्र प्रत्याह मत्वर्थीयमिति । त्वन्मत एवानुपपत्तिः; तन्तोः पटं प्रत्याधारत्वात् आधेये आधारवत्त्वव्यवहाराभावात् । न हि भूतलवान् घट इति प्रयुज्यते इति ।  
अथ कतिभिश्चित् कारिकाभिः राश्यवयव्यवैषम्यप्रदर्शनेनावयविसाधकहेतून् आभासयति भिन्नानामिति । अवयवातिरिक्तावयव्यभावे द्वौ संयुक्ताविति द्वित्वनिर्देशः कथमिति चेन्न; अवयवानेकत्वेऽपि अवययसंघातः एक इति सर्वसंमतत्वात् तद्द्वयस्य द्वित्वेन निर्दिशात् द्वौ राशी इति राशिद्वित्त्ववदित्यर्थः । ननु संघातः संयोगः, तस्य संयुक्तत्वं महत्त्वमेकत्वमिति गुणाश्रयत्वं कथमित्यत्राह महत्त्वेति । राशिर्नाम व्रीह्यादिसमुदायः । स च संयुक्तात्वमेव, तत्र तत् सर्वं कथम् । संयुक्तद्रव्यनिष्ठस्यैव गुणस्य संयोगे आरोप्य व्यवहार इति चेत् - तुल्यम् । संघातौ संयुक्तावित्यस्य च विलक्षणसंश्लेषद्रव्ये संयुक्ते इत्येवार्थः । पारम्पर्येणापि विशेषणत्वं दृष्टमित्याह घनत्वेति । घनं श्यामञ्च वनमित्यत्र कथं वृक्षबहुत्वरूपे वने घनत्वरूपनिबिडत्वस्य श्यामरूपस्य चान्वयः । न च वृक्षा एव वनम् । एकचनायोगात् । अतः परम्परयाऽपि विशेषणत्वं भवतीत्यर्थः । चित्ररूपस्यैकस्य तन्तौ कुत्रापि स्थित्ययोगात् तदाधारतया अवयविसिद्धिरितीदं निरस्यति तन्तव इति । चित्रं नाम न रूपान्तरम् । विजातीयवर्णतन्तुसंघात एव पटः तादृशपटरूपमित्यर्थे चित्रमिति प्रयोगः । पटचित्रानुयायिनः - पटगतचित्रविषयकज्ञानविषयभूता इत्यर्थः । तत्र दृष्टान्तः चूर्णसंहतिचित्रवदिति । विभिन्नवर्णनानाचूर्णप्रदेशसमुदायरूपालङ्कारस्थले त्वन्मतेऽप्यवयव्यभावात् रूपसमुदाय एव चित्रशब्दार्थः, तथेत्यर्थः । कश्चित्तु, 'किं चित्रपर्यन्तगमनेन? अचित्रस्थलेऽपि तन्तूनां भिन्नत्वात्; तन्तुरूपाण्यनेकानि, पटरूपं त्वेकमिति वैषम्यसत्त्वात् इति तदाश्रयपटस्थितिं मन्येत; तन्निषेधति रूपादीनामिति । अचित्रपटस्थलेऽपि अवयवरूपेभ्योऽवयविरूपे वैलक्षण्यमस्तीति तदुक्तमयुक्तम्; इदं तन्तुरूपम्, इदं पटरूपमिति पृथगनुपलम्भात् । इदमदर्शनमपह्नुते चेत् खपुष्पादर्शनमप्यपह्नुवीत । न्यायसूत्रे तु ''धारणाकर्षणोपपत्तेश्च'' इति सूत्रेण तन्तूनामाच्छादनार्थधारणासंभवात् एकतन्त्वाकर्षणे च सर्वतन्तुसमीपागमनाभावात्, पटभावानन्तरं धार्यमाणत्वाऽऽकृष्यमाणत्वयोर्भावाच्च पटोऽवयवी पृथगित्युक्तम्; तदनुवदति येति । समाधत्ते तादृगिति । तादृगवयव्युत्पत्तेः संघातविशेषमन्तरेणायोगात् तदिष्टौ तस्यैव धारणाकर्षणप्रयोजकत्ववर्णनसंभवात् । किञ्च धारणाकर्षणे प्रति नावयवि कारणम्, अवयविसत्त्वेऽपि अवयवानां गाढतरसंश्लेषरूपसंघाताभावे धारणाद्यभावात् । न च तत्रावयव्यभावः, तोयतैलादिधारासु प्रचितावयवकतूलादौ चावयविन इष्टत्वात् । तथाचाभ्युपगच्छसि - धारणाद्यनर्हं संश्लेषविशेषरहितञ्चावयवि स्वीकरोषि । किञ्चावयव्येवाकृष्यत इति न, एकावयवाकर्षणे अवयवान्तराकर्षणस्यापि दर्शनादित्याह धारणेति । ते इति न द्विवचनम्; तेऽस्माकमिति संध्ययोगात् । अतः ते तवेत्यर्थः । अर्धत्रयमेकं वाक्यम् दृढावयवसंश्लेषावयविसत्त्वेऽपि धृतस्याऽऽकृष्टस्य च अंशस्यानुबन्धात् अंशान्तरेषु धारणाकर्षणे हि तवास्माकञ्ज सिद्धे । तत्रावयवित्वं न प्रयोजकम्, किं तु संश्लेषविशेपः । नन्वयवयव्येव अंशान्तराकर्षणादिप्रयोजकोऽस्त्वित्यत्राह जतुगृहीतवदिति । जतुसंगृहीतविचित्रवस्तुसमुदाय इवेत्यर्थः । तत्रावयव्यभावे किल दृष्टान्तता, अतस्तदभावं तत्र न्यायभष्येष्टमिति दर्शयति तृणेति । 'यद्यवयविकारिते अभविष्यताम्, तर्हि तृणोपलकाष्ठादिषु जतुसंगृहीतेषु नाभविष्यतां धारणाकर्षणे” इति हि न्यायभाष्यम् । यद्यपि उपलैर्भित्तिं काष्ठैः स्थूणादिकं तृणैः पटलञ्च परिकल्प्य निर्मितं गृहमेकावयवीति स्वीकृतम् अथापि नामविशेषार्हसंस्थानरहिततृणोपलकाष्ठमेलनं जतुकृतं नावयविने कल्पत इति तदाशयः । निर्विचिकित्सं स्थलमन्यत् स्वयमाह पाशेति । न हि पशुपाशनिष्पाद्यमेकमवयव्यस्तीति । एतत्सूत्रार्थमुक्त्वा, संग्रहकारिते वै इत्याशंकां परमुत्थापितावान् भाष्यकृत् । संग्रहो नाम विलक्षणसंयोगः । संग्रहे सति घारणादिभावात् तदभावे पांसुराश्यादौ धारणाद्यभावाच्चान्वयव्यतिरेकाभ्यामवयविनोऽकारणत्वमुपपादितम् । पक्षिलः - भाष्यकारो वात्स्यायनः, तन्मतस्थः - तद्विवरणप्रवृत्तो वार्तिककार उद्योतकरः अन्योऽपि आशंकापरिहारकमुत्तरं नाब्रवीत् । प्रत्युत धारणाकर्षणयोरन्वाचये सौत्रश्चकार इति तयोरसाधकत्वमेवादर्शयत् । एवं तर्हि अणूनामेव सञ्चितत्वे प्रत्यक्षमिष्यताम्; अतो न सर्वाग्रहणम् । धारणाकर्षणे च संग्रहकार्ये इत्यवयविनं प्रत्याचक्षाणः किमनुयोक्तव्य इति पृच्छन् पक्षिलः – ‘एको महान् भूतलसंयुक्तो घटः' इति एकत्वमहत्त्वसंयोगघटत्वजात्याश्रयद्रव्यमनेकाण्वतिरिक्तमिति प्रत्याह । सेनावनादिव्ययहारवत् सञ्चयविषय एव सर्वमिदं स्यादिति शंकायां, तदाऽयं व्यवहारो न मुख्यः स्यादिति चाह । अन्ततः अतीन्द्रियत्वादणूनामप्रत्यक्ष एव घटादिः स्यात्, न हि पिशचाप्रत्यक्षे पिशाचसंघः प्रत्यक्षीभवेदित्येतदेवावशिष्यते । एतन्निराकरणं प्रागेव शतमिहान्तिमकारिकायाऽपि ज्ञापयिष्यते ।  
प्रकारान्तरेणावयव्यभावमाह आरब्धेति । पटवत्सु तन्तुषु पटान्तरं कुतो न जायते; तन्तुसंयोगसत्त्वादिति प्रश्ने उक्तम्, जातः पटः पटान्तरोत्पत्तिबन्धकः जाते पटे पटान्तरस्य तत्रैव तन्तुषु स्थित्ययोगात् । मूर्तानां समानदेशताविरोधादिति । तदिदं न्यायवार्तिकव्याख्यापरम्परायां तात्पर्यटीकापरिशुद्धिप्रकाशादौ द्रष्टव्यम् । इदञ्च सप्रतिघत्वमेकद्रव्यकृतमपरद्रव्यप्रतिहननं संयुक्तस्थले दृष्टम्; घटवति देश एव घटान्तरनिक्षेपायोगात् । तद्वत् घटवति समवायिनि घटान्तरसमवायोऽपि न भवतीति सप्रतिघत्वमुच्यते । योऽयं कार्यान्तरारम्भप्रक्षेपः, तत्रास्माकं संप्रतिरेवेत्यर्थः । ननु पटवत्त्वात् पटान्तरं न भवतीति टीकोक्तम्, तत्र कथं सिद्धान्तिसंमतिः, सिद्धान्ते प्रथमपटवत्त्वस्यैव तन्तुष्वभावादिति चेत् - उच्यते । इमे तन्तवो न द्वितीयपटवन्तः सप्रतिघत्वादिति किल तदुक्तम् । तेनैव सप्रतिघत्वहेतुना सामान्येन पटद्रव्योत्पत्त्यभाव एव साध्यतेऽस्माभिः । संयोगेन तन्त्वाक्रान्तदेशे पटद्रव्यसंयोगायोगात् उभयोर्मूर्तत्वादिति भावः । ‘अत्र नः' इति अत्रेति पदप्रयोगः, सप्रतिघत्वहेतौ संमतिः, - अस्मदिष्टसाधकतया ग्रहणम् । यदि विधामिमां विहाय, रूपवति रूपान्तरोत्पत्त्यादिवारणार्थं द्रव्याद्रव्यसर्वकार्यसाधारण्येनान्यः प्रतिबन्ध्यप्रतिबन्धकभाव उच्यते, स इष्यते न वेत्यन्यदेतदित्यपि सूच्यते ।  
यदि अवयवि किञ्चिदिष्यते, हिमवता गिरिणा परमाणुसंयोगे तदधीनमप्यवयवि स्वीकार्यं स्यात्, तथाच तदप्रत्यक्षापत्तिः । प्रत्यक्षाप्रत्यक्षद्विविधसमवायिकारणजन्यस्य प्रत्यक्षाभावात् । अत एव हि स्तम्भपिशाचसंयोगो न प्रत्यक्षः । अत एव कणादेन पञ्चभूतोपादानकत्वं शरीरस्य प्रतिक्षिप्तम्, पृथिवीवायुसंयोगस्येव तदुपादानकत्वात् अप्रत्यक्षत्वप्रसंगादिति, ''प्रत्यक्षाप्रत्यक्षसंयोगस्याप्रत्यक्षत्वात् शरीरं पञ्चात्मकं न विद्यते'' इति सूत्रेण । यदि तात्पर्यटीकोक्तरीत्या संयोगस्य संबन्धतया संबन्धिनिरूप्यत्वेऽपि, अवयविनः सापेक्षत्वाभावात् तत्प्रत्यक्षे अवयवप्रत्यक्षमतन्त्रम्, कथं कणादेन शरीरे पाञ्चभौतिकत्वप्रतिषेधः इत्येवमवयविदूषणे प्रसक्ते, हिमवत्परमाणुकद्रव्यस्य दृश्यमानत्वात् तदविरोधेन सर्वनिर्वाह इति वार्तिककारोऽमन्यत । तत्र दूषणस्य दृढत्वात् वार्तिकमुपेक्ष्यमित्याह प्रत्यक्षेति । चाक्षुषस्तम्भाचाक्षुषवायुसंयोगो न हि चाक्षुषः, तद्वत् अप्रत्यक्षत्वस्यावश्यकतया हिमवत्परमाणुकस्य वार्तिककारैरुद्योतकाराख्यैः प्रत्यक्षत्ववचनं मुधेत्यर्थः ।  
अथेदं स्यात् - यदि अनेकोपादानमध्ये एकस्याप्रत्यक्षत्वेऽपि कार्यमप्रत्यक्षम, अप्रत्यक्षमात्रोपादानके प्रत्यक्षत्वं नतराम् । तथाचाप्रत्यक्षेद्ध्यणुकमात्रकार्यं त्र्यणुकं कथं प्रत्यक्षं स्यात् । अथोच्यते – महत्त्वात् इदं प्रत्यक्षम्, अणु पुनरतथात्वादप्रत्यक्षम् । अथाप्यणु प्रत्यक्षत्वार्हमेव महत्त्वरूपकारणविरहान्न दृश्यते । दर्शनस्वरूपयोग्यता त्वस्ति, न तु वायुपिशाचादिवत् अदृश्यत्यम् । अत एवोक्तम्, ''न हि वयं दृश्यत्वमदृश्यत्वं वा कस्यचित् स्वमावादाचक्ष्महे” इति । अतः परमाणोरपि दृश्यत्वात् हिमवत्परमाणुक्रे महत्त्वोत्पत्त्या दृश्यत्वमस्तीति । तत्रोच्यते; यद्येवम्, तर्हि इदं प्रत्यक्षातीन्द्रियोपात्तं न भवति । इन्द्रियजन्यग्रहणयोग्येऽतीन्द्रियत्वासंभवात् । एवञ्च अतीन्द्रियत्वादणूनामित्यादिसूत्रादिभ्यो दत्त एव जलाञ्जलिः । यदि चाशुषप्रत्यक्षयोग्यत्वं नाम तत्कारणतावच्छेदकरूपवत्त्वम् । तच्च रूपं न पृथिवीत्यादि । कितु महत्त्वविशिष्टत्वम् । परमाणौ च महत्त्वाभावात् योग्यतैव नास्तीति अतीन्द्रियत्वमेवेति - तर्हि हिमवत्परमाणुकमित्यवयव्यपि अप्रत्यक्षमेव । न चाणुजन्यत्र्यणुकस्येव प्रत्यक्षं स्यादिति वाच्यम् - तत्र महत्त्वस्य जातत्वात् । अत्र तदभावात् । अत्रेदं बोध्यम् - यावदवयवगतमहत्त्वपरिमाणरूपकारणबलादेव हि महत्त्वे वक्तव्यम् । तत्तु न । नापि बहुत्वसंख्यारूपमहत्त्वकारणमत्र, द्वयोरेवावयवत्वात्! न चानुभवविरोधः, हिमवत एव प्रत्यक्षत्वात्; तदतिरिक्तमिदमवयवीति प्रत्यक्षाभावादिति । तात्पर्यटीकाकारो वाचस्पतिस्त्वेवमाह - न परमाणुरत्र गृह्यते, तस्याण्वन्तरेण सह द्व्यणुकं प्रत्येव कारणत्वात् महाद्रव्यसाहित्येन द्रव्योत्पादकत्वस्यासंप्रतिपत्तेः । अतोऽप्रत्यक्षत्वसाम्यात् परमाणुतुल्यतया परमाण्वित्युच्यमानं सूक्ष्ममहाद्रव्यमेवात्र परमाणुकमिति हिमवत्परमाणुकमवययि प्रत्यक्षमिति । अत्रेदं प्रष्टव्यम् - कस्मात् तत् सूक्ष्ममप्रत्यक्षमिति । उद्भूतरूपाभावादिति चेत् - तर्हि उद्भूतानुद्भूतरूपावयवद्रव्यरब्धे हिमवत्परमाणुके किं रूपं भवति । नीरूपत्वे चाप्रत्यक्षत्वमेव । अथ “महत्यनेकद्रव्यवत्त्वाद्रूपाच्चोपलब्धिः” इति कणादसूत्रात् विलक्षणमनेकद्रव्यवत्त्वं निबिडावयवकत्वरूपं प्रत्यक्षकारणमिति तदभावादप्रत्यक्षतेति चेत् - दुर्निर्वचमिदमनेकद्रव्यवत्त्वम् । किञ्च सर्वत्रावयव्युत्पत्तौ विप्रतिपन्नं प्रति हिमवत्परमाणुकोक्तिर्न घटते । द्रव्योत्पत्तावेव विवादे, कि तत्र प्रत्यक्षकारणचिन्तया । यदि हिमवदनवच्छेदेन तदण्ववच्छेदेन तद्द्रव्यमीक्ष्येत, अवयव्यस्तीति स्यात् । हिमवानेव तत्रोपलभ्यते, नान्यत् द्रव्यम् । अतोऽनुपलम्भादवयव्यसिद्धिः । ननु संघात एव चेत् वृक्षः, तस्योर्ध्वमधश्च पूर्णतया ग्रहणाभावात् तदेकत्वधीः, वृक्ष इति धीश्च न स्यात् । अवयवीष्टौ तु इन्द्रियपातस्थले स दृष्ट इति तदुपपत्तिः। अत एव सूत्रम्, ''न चैकदेशोपलब्धिः, अवयविसद्भावात्” इति - तत्राह अशेषेति । पक्षिलोक्तानाम् एकत्वादिधियामेवमेव निर्वाह इति च भावः । अशेषेति पाठः शुद्धः । विशेषेति पाठं गृहीत्वा विशेषः अवयवीति आ. दा. । पूर्णस्येव यावद्दृष्टं तावतोऽपि वृक्षत्वादेव अयं वृक्ष इति धीरपीत्याद एकदेश इति । बौद्धस्तु, एकदेशग्रहणात् वृक्षस्यानुमानमेव, न प्रत्यक्षमित्याह । अत्र तु वृक्षलक्षणसंभवे प्रत्यक्षत्वमस्त्वित्युच्यते । वृक्षत्वरूपजातेराकृतिव्यंग्यत्वात् तदुचिताकृत्यग्रहणे अनयविप्रत्यक्षमपि न भवेत् । ग्रहणे तु तदेव वृक्षग्रहणम्, किमन्येनेति भावः । तर्हि वृक्षलक्षणाश्रयाणामनेकेषामेव तत्र सत्त्वे कथमेकव्यवहार इत्यत्राह संग्रहच्चेति । अपृथक्त्वमेवैकत्वम्; पृथग्भावगतद्वित्वबहुत्वविवक्षया च वृक्षौ वृक्षाः इत्येवं प्रयोग इति भावः । परमाणुं सिद्धं कृत्वा प्रवृत्तं सूत्रं तन्निरसनेन निरस्तमित्याह सर्वेति । प्रत्यक्षेति । प्रत्यक्षो यस्त्रसरेणुः तदतिरिक्तस्य परमाणुरूपस्य अन्तस्य कारणरूपावधेः कॢप्तेर्दुस्स्थत्वात् पराहत इत्यर्थः । सूत्रान्तरेऽप्येष एव दोप इत्याह सेनेति । त्रसरेण्विति । त्रसरेणुरूपो योऽवधिः तद्रूपेण स्थितस्याणोः स्थणकेषु । दृश्यातिरिक्ताण्वनंगीकारिषुः तत् सिद्धमवयवि अतिरिक्तं नेति ।  
गतद्वित्वबहुत्वविवक्षया च वृक्षौ वृक्षाः इत्येवं प्रयोग इति भावः । परमाणुं सिद्धं कृत्वा प्रवृत्तं सूत्रं तन्निरसनेन निरस्तमित्याह सर्वेति । प्रत्यक्षेति । प्रत्यक्षो यस्त्रसरेणुः तदतिरिक्तस्य परमाणुरूपस्य अन्तस्य कारणरूपावधेः कॢप्तेर्दुस्स्थत्वात् पराहत इत्यर्थः । सूत्रान्तरेऽप्येष एव दोप इत्याह सेनेति । त्रसरेण्विति । त्रसरेणुरूपो योऽवधिः तद्रूपेण स्थितस्याणोः स्थणकेषु । दृश्यातिरिक्ताण्वनंगीकारिषुः तत् सिद्धमवयवि अतिरिक्तं नेति ॥ २१ ॥
</details>

<details><summary>वाधूल-श्रीनिवासः गूढार्थ-विवृतिः - २१</summary>

कार्योपादानभेद इति । सांख्यपक्षाद्वैषम्यमाह तत्रावस्थाभेदमात्रमिति । अवस्थाभेदस्वीकारः आरम्भणाधिकरणविरुद्ध इत्यत वाह अयमेवेति । शास्त्रे विसृष्ट्युल्लासादिश्रवणात् कथमारम्भणाधिकरणमीदृशसत्कार्यवादप्रतिपादकमित्यत आह विसृष्टीति । शाखादीनां लम्बनं माऽस्तु, अवयव्येव तत्र लम्बत इत्यत आह तथाचेति । शाखादिलम्बनाभावे तदवच्छिन्नप्रदेशेऽवयविनो लम्बनमनुपपन्नमित्यर्थः । कुत इत्यत आह संयोगान्तरादर्शनादिति । निष्कम्पे अवयविनः(नि?) स्वरसतो लम्बनाप्रतीतेः शाखादीनां पूर्वदेशसंयोगात् संयोगान्तरे च सति, तन्मूलावयविसंयोगान्तरे च सति अवयविसंयोगान्तरदर्शनात् तत्र लम्बनं कल्प्येत; तत्तु न सम्भवति । शाखादिषु गौरवाभावेन लम्बनाभावे संयोगान्तरानुपपत्तेः तन्मूलावयविसंयोगान्तराभावेन तद्दर्शननिमित्ततल्लम्बनकल्पनानुपपत्तेरिति भावः । संयोगान्तरदर्शनादिति पाठश्चेत्, अस्य हेतोरुत्तरत्रान्वयः । अत्र शब्दादीनां संयोगान्तरदर्शनात् तद्धेतुकलम्बनसिद्ध्यर्थं अवयविलम्बनं स्वावयवशाखादिकं लम्बयतीति कल्प्यत इति शङ्कते संयोगान्तरदर्शनादित्यादिना इति व्याख्येयम् । अपसिद्धान्तादिति । गुरुत्वादीनां यावद्द्रव्यभावित्वस्य सिद्धान्तितत्वादिति भावः । कार्यभेदश्चेति । तन्तुकार्यः पटः, पटकार्यमाच्छादनमिति भेदः । पत्रस्य कुण्डलितस्येत्यादिना निदर्शने आद्यन्तहेत्वन्यथासिद्धिप्रदर्शनं सर्वत्र(?) हेत्वन्यथासिद्धेरपि प्रदर्शनार्थम् । तन्तुपटयोः पृथग्भूतयोरपि आकाशविभक्तप्रदेशसम्बन्धाविरोधेऽनिष्टमाह मेरुमन्दरादीनामिति । स्वसिद्धान्तं प्रस्मृत्येति ।......विभक्तानां अन्योन्यमवकाशप्रदानान्मेलनम्, अत एव परिणामाधिक्यमिति हि भवतः सिद्धान्त इति भावः । एतेनेति । अवकाशप्रदानेनेत्यर्थः । 'इत्थम्' इत्यस्य पूर्वोक्तप्रकारस्वारस्यादाह अवस्थाभेदमात्रेणेति । परपक्षे दूषणान्तर सूचने प्रयोजनाधिक्यादन्यथा व्याचष्टे यद्वा त्वत्पक्षवदिति । द्वितीयव्याख्यानानुरोधेन व्याचष्टे - अवयवेप्विति । अवयव्यनङ्गीकारे घटपटादिसंयोगे संयुज्यमानानां बहुत्वात् कथं 'द्वौ संयुक्तो' इति प्रत्यय इत्याशङ्क्य, राशिद्वयवत् संधातैक्यानुसारेण तथा प्रतीतिरूपपद्यत इत्याह भिन्ननाभेवेति । अवयव्यभावमहत्त्वैकत्वादीनां संसर्गविशिष्टावयवगतत्वस्य वक्तव्यत्वात् विशेषणभूतसंसर्गगतत्वं स्यादित्याशङ्क्य राशिमहत्त्वादिवत् संसर्गाश्रयद्रव्यगततत्वान्नेह संसर्गप्रसङ्ग इत्याह - महत्त्वैकत्वेति । दृष्टान्तान्तरमाह घनत्वेति । शुक्लादितन्तुष्वेकैकरूपाश्रयेषु चित्ररूपभावात् 'चित्रः पटः' इति धीः अवयविनमुपस्थापयतीत्याशङ्क्य, चूर्णसंहताविव तन्तुसङ्धाते चित्रधीसम्भवात् नैकतयाऽवयव्याक्षेप इत्याह तन्तव इति । तन्तुगतशुक्लकृष्णादिरूपमुदायातिरेकेण चित्ररूपं नास्तीति भावः । चित्रपटेऽपि तन्तुरूपाद्यतिरिक्तरूपादिदर्शनात् अवयव्यभ्युपेय इति कश्चिदाह; तं दूषयति रूपादीनामिति । घटपटादिष्वेकदेशधारणाकर्षणाभ्यां अंशान्तराकर्षणधारणे व्रीहिराश्यादिष्विवानुपपद्यमाने अवयविनं कल्पयतः हति सूत्रकारोक्तधारणाकर्षणानुपपत्त्याऽवयविसिद्धिरित्याशङ्क्य तयोरन्यथासिद्धमाह या चासाविति । तादृग्भूतावयव्यर्थ इति । अ[ति?]दृढसंयोगावयवारब्धेष्वयविष्वेव ते वाच्ये । तथा च तादृशावयव्यारम्भकतया त्यदभिमते संघाते तयोरुपपन्नत्वान्न ततोऽप्यवयविसिद्धिरित्यर्थः । तादृग्भूतेति विशेषणव्यावर्त्यं दर्शयति गाढावयवेति । गाढसंश्लिष्टस्थले चांशान्तरधारणादेः को हेतुरिति सोदाहरणमाह धारणाकर्षणे चेत्यादिसार्धश्लोकेन । जतुगृहीतवत् - जतुगृहीततृणोपलादिवदित्यर्थः । जतुगृहीतत्वेऽपि अवयव्याकृष्यत इत्याशङ्क्याह तृणोपलादीति ।.....अवयवी नेष्ट इति । विजातीया[ना?]रम्भकत्वस्य त्वदङ्गीकृतत्वादिति भावः । परसंप्रतिपन्नतरमुदाहरणान्तरमाहपाशाद्यैरिति । क्षमे = शक्ये इत्यर्थः । धारणादेः संग्रहप्रभवत्वं न्यायभाष्यकारादिभिराशङ्क्य निराकृतं खल्वित्यत आह संग्रहप्रभवं चेति । ननु परविषयाग्रहवशात् परोक्तं सर्वमसम्यक्त्वेन तव भातीत्याशङ्क्य, नास्माकमाग्रहः, परोक्तमपि युक्तियुक्तमस्माभिरङ्गीक्रियत इत्युदाहरणद्वयेन दर्शयति - आरब्धकार्यैरित्यादिना सार्धश्लोकेन । प्रत्यक्षत्वं च दुर्भणमिति । यत् प्रत्यक्षं दुर्भणमुक्तम्, अत्र च न संमतिरित्यनुषङ्गेणान्वयः । आरब्धकार्यैरनारम्मे सम्प्रतिसत्त्ववत् (सप्रतिघत्ववत्?) प्रत्यक्षत्वदुर्भणत्वे का युक्तिरित्यत आह चाक्षुषेति । सर्वप्रसिद्धदृष्टान्तप्रदर्शनेन, प्रत्यक्षाप्रत्यक्षोपात्तत्वात् - यद् योग्यायोग्योपात्तं तत् अयोग्यं, चाक्षुषाचाक्षुषोपात्तसंयोगवत् इत्यनुमानं सूचितम् । परोक्तोदाहरणं प्रसिद्धत्वादयुक्तमित्याह - मुधाचेति । अस्यायुक्तत्वं सूक्ष्मद्रव्योपलक्षणत्वं परमाणुग्रहणस्य वदद्भिस्तदीयैरप्यङ्गीकृतमित्याह - टीकाकार इति । ननु अवयविवादे एकदेशदर्शने तत्रावयविनो गृहीतत्वात् 'अयमेको वृक्षः' इति धीरूपपद्यते । संघातवादे तु कथमित्यत आह - अशेषानुपलम्भेऽपि इति । सेनादिष्वपि त्रिचतुरषुरुषादिदर्शने सेनाधीः स्यात्, अत आह - यथादृष्टीति । संघातवादे वृक्षस्य शाखादिसंघातत्वस्य विद्यमानत्वात् तत्रापि वृक्षधीः स्यादित्याशङ्क्य इष्टापत्त्या परिहरति - एकदेश इति । तर्हि वृक्षबहुत्वधीः स्यादत आह - संग्रहाच्चेति । चः शङ्कानिवृत्तौ । अवयव्यभावे सर्वेषां परमाणुसंघातात्मकत्वेन सर्व(म?) प्रत्यक्षं स्यात् इति सूत्रकारोक्तदोपोऽनतिलङ्घनीय इत्यत आह - सर्वाग्रहणमिति । कॢप्तिदौःस्थ्यपराहतः - प्रत्यक्षाणां त्रसरेणूनामेव परमाणुत्वस्थापनादिति भावः । सूत्रकारेण परमाणूनामप्रत्यक्षत्वमुक्तं खल्वित्यत आह - सेनावनवदितीति । अणुस्थापकेषु - अणुत्वस्थापकेषु इत्यर्थः ॥ २१ ॥
</details>

<details><summary>सौम्य-वरद-रामानुज-गूढार्थ-प्रकाशः - २१</summary>

इत्थमिति । ननु स्वदये वक्ष्यमाणानां दोषाणां परैरप्रसञ्जनात् अप्रसक्तप्रतिपेधो नसम्भवतीत्यत आहन्यरपक्ष इति । उपलभ्येतेति । व्यवहिमयेत चेति द्रष्टव्यम् । सम्प्रतिपन्नयदिति । संयोगद्वित्वादिवदित्यर्थः । चरमविकल्पस्य अव्यवहितत्वेन प्रथमं तं दूषयति - नचेदिति । उत्पन्नकार्यनाशानन्तरं तदारम्भकालवयवैरेव पुनः कार्यान्तरारम्भः सम्भवतीत्यत आह - तदानीमिति । आरब्धकार्यस्थितिकाल इत्यर्थः । इहेति । 'इह पटेषु पटः' इति व्यवहारः स्यादित्यपि द्रष्टव्यम् । त्रितन्तुकादि पटोत्पत्तौ द्वितन्तुकादिनाशात् न समीक्ष्यत इत्यत्राह प्राक्सिद्धानामिति । न युज्यत इति । तस्मात् पटपङ्क्तिः समीक्ष्येतैवेति भावः । तिष्ठति न वेति विकल्पे द्वितीयं दूषयति - नचेदिति । कल्पनागौरवनिषेधस्य प्रसक्तिमाह - नन्विति । दूरस्थवदिति । परस्परापेक्षया दूरवर्तिषु वस्तुष्वित्यर्थः । एकताभ्रान्तिरिति । परमाणुपुञ्जेपु घटादिषु एको घट इत्यादिभ्रान्तिरित्यर्थः । पुञ्जबुद्धिः, माषादिराशिष्विति शेपः । त्वमपीति वैशेषिक उच्यते । हेतुभेदैरिति । कर्मभेदैरित्यर्थः । अवस्थान्तरेति । संयुक्ताद्यवस्थान्तरापत्तिमित्यर्यः । वदतामिति । अस्माकमिति शेषः । कार्याणां प्रकृतिपरिणामत्ववादिनां कथं नित्यानामिव संयुक्तावस्थामात्राङ्गीकार इत्यत्राह - संयुक्तेति । अतिप्रसङ्ग इति । असमवायिकारणं विनाऽपि कार्योत्पत्तिः स्यादित्यतिप्रसङ्गः । न सिद्ध्येदिति । भ्रान्तेरभ्रान्तिपूर्वकत्वादिति भावः । ननु अणुसंघातस्याधिकदेशवर्तित्वेऽपि स्थूलधीबाधशङ्का कथं नास्ति, जालमरीचिस्थाणुसंघाते स्थौल्यादर्शनादित्यत आह - अयं भाव इति । संहतैरेवेति दृढतर संयोगो विवक्षितः । तदभावादेव जालमरीचिस्थाणुषु अवयव्यनुत्पत्तिवत् स्थौल्यानुत्पत्तिरिति भावः । अपेक्षाबुद्धीति । द्वित्वाद्याश्रयेषु 'इदमेकम्, इदमेकम्’ इति प्रत्येकमेकत्वबुद्धिः अपेक्षाबुद्धिः । तत्सहकृतवस्त्वन्तरसाहित्यसामर्थ्यादित्यर्थः । सम्भेदः - सम्बन्धः । केशहिमादेरिति । आदिशब्देन धूमावयवमशककुलादेः ग्रहणम् । देशतारतम्यदृष्टेरिति । राशेः सम्बन्धरूपत्वेन तत्र स्थौल्यासंभवेन राशिगतमाषादिष्वपि स्थौल्यप्रसङ्ग इति भाव । यद्वा, निरुक्तस्थौल्यस्य माषादिराशिष्विव परमाणुसंघातेऽपि सम्भवात् तत्र स्थौल्यधीरिष्टेति भावः । ननु माषादिराशिवत् अणुसंघातेऽपि देशतारतम्यमस्तु, तत्प्रयोजकतया स्थूलावयविद्रव्यान्तरमङ्गीकार्यमित्यभिप्रायेण शङ्कते - नन्विति । अन्यथेति । एकदेशवर्तित्व इत्यर्थः । परिच्छेदासिद्धेरिति । द्व्यणुकान्तरेणेति शेषः । समवायिन इति । अणुद्वयापेक्षयेति भावः ।.......... चोद्यावकाश इत्यर्थः । अत इति । पर्वतालोकमण्डलादौ आकाशप्रदेशाधिक्यस्य सर्वजनसिद्धत्वेन दुरपह्नवत्वादिति भावः । अत एवेति । स्थौल्यदेशाधिक्ययोरूपपादितत्वादिति भावः । तथापीति । स्थौल्यादिसम्भवेऽपीत्यर्थः । संसर्गिद्रव्याणीति । मृत्तन्त्वादिद्रव्यविशेषे घटपटादिव्यवहार इति भावः । अवयवातिरिक्तावयव्यनङ्गीकारे मत्वर्थीयप्रत्ययः कथमित्यत आह - मत्वर्थीयमित्यादि । राशिवदिति । राश्यन्तर्गतपदार्थेषु महत्त्वं द्वित्वादिवत् व्यासज्यवृत्तीति भावः । जात्यैक्यात् व्यक्तिषु एकैकव्यवहारवत् समुदायिषु एकत्वव्यवहारः । समुदायैकत्वं च समुदायोपाधिघटकदेशद्यैक्यमेव । अयं च व्यवहारो लाक्षणिको मुख्यो वा । विशेषणगतव्यवहाराणां विशेष्यपर्यन्ताभिधानस्य देवदत्तो जातः उत्कृष्टः पण्डित इत्यादौ मुख्यत्वदर्शनात् । अविकारिद्रव्यविशिष्टस्य ईश्वरस्योपादानत्वोक्तेर्मुख्यत्वाच्च । राशावेकांशस्यान्येन संयोगेऽपि संयुक्तांशसम्बन्धित्वात् संयुक्तत्वव्यवहार इति भावः । प्रभृतिशब्देन अनुपदमेवोच्यमानं घनत्वादिकं गृह्यते । इयामदादीनामिति । आदिशब्देन विपुलत्वान्तत्वा (अनन्तत्वा ?) देर्ग्रहणम् । वनैवगघिकरण्यत इति वृक्षबहुत्वादेरित्यस्य विशेषणम् । वनशब्दार्थप्रविष्टैकाधिकरण्यविशिष्टस्येत्यर्थः । बहुत्वादेरिति । अत्र आदिशब्देताधिकरणैकत्वादेर्ग्रहणम् । विशेपणमिति । व्यावर्तनमित्यर्थः । पटचित्रानुयायिन इति । पटस्य यत् चित्रं रूपं तत्संबन्द्धा इत्यर्थः । अवयव्यनपेक्षत्वमिति । पूर्वं 'तस्मात् चित्ररूपस्य' इत्यध्याहार्यम् । चित्रवदिति । चित्रस्येवेत्यर्थः । अवयव्यर्थ इति । अवयविशब्दार्थ इत्यर्थः । संग्रहेति । सम्यक् ग्रहणम्, दृढसंयोग इत्यर्थः । अवयव्यङ्गीकारे शाखाद्येकदेशदर्शनेऽपि वृक्षधीरुपपद्यते । तत्राप्यवयविनः सत्त्वात् । तदनङ्गीकारे कथं वृक्षधीरित्यत्राह एकदेश इति । लक्षणसम्भव इति । अवान्तरशाखादिसंघातरूपवृक्षलक्षणसद्भावादित्यर्थः । सम्भव इति निमित्तसप्तमी । अणुत्वकाष्ठायाः प्रत्यक्षव्यतिरिक्तेषु पर्यवसानस्य [दुरुस्थनया?] अणूनामप्रत्यक्षत्वसूत्रणमपि पराहतमित्याह - सेनेत्यादि ॥ २१ ॥
</details>

<details><summary>अभिनव-रङ्गनाथः भाव-प्रकाशः - २१</summary>

\*एवमित्यादि - यथाऽऽह किरणावल्यामुदयनः - 'कथं ताह चरमादितन्त्वकर्षणेऽल्पतरतमादिपटोपलम्भ इति चेत्; प्रतिबन्धकविगमेऽवस्थितसंयोगेभ्यः खण्डपटोत्पत्तेः आद्यादितन्त्वपकर्षणे त्वयाऽप्येषैव रीतिरनुसर्तव्या । अन्यथा द्वितन्तुकादिपटपर्यन्तसमस्तकार्यविनाशे खण्डपटानुत्पत्तौ च तन्त्वतिरिक्तं न किञ्चिदुपलभ्येतेति । \*परैरिति - तदुक्तं न्यायवार्तिके - 'त एव तन्तवस्संस्थानविशेषावस्थिताः पटाख्यां लभन्ते इत्यारभ्य 'अस्माकं तु संस्थानविशेषस्संयोग' इति । \*त्वमपीति -  
उपयन्नपयन् धर्मो विकरोति हि धर्मिणम् ।  
इति परिभाषायाः अप्रामाणिकत्वं व्यवस्थापयितेति भावः ।  
\*संयुक्ताऽवस्थाऽपि हीत्यादि - एतेन 'अवस्थानिबन्धनैव कार्यतेति' 'न हि तन्तव आत्मानं कुर्वन्ति' इत्यादि वार्तिकोक्तदूषणमपास्तम् ॥  
\*सर्वाग्रहणमवयव्यसिद्धेः (२-१-३४) इति - 'सर्वेषामर्थानामग्रहणं प्रसज्येत; यद्यवयव्यर्थान्तरभूतोऽवयवेभ्यो नास्ति इति' न्यायवार्तिकम् । स्थूलत्वं नानावयवानां विलक्षणस्संयोगः इति न दोष - इति भावः । \*सामग्रीसम्भवे इति - जालसूर्यमरीचिसंयोगादिकारणसमवधाने इत्यर्थः । 'अभेद्यः परमाणुः । भिद्यते त्रुटिः' इत्यादि वार्तिके द्रव्यत्वे सति बाह्यकरणप्रत्यक्षत्वेन त्रसरेणोर्भेदनसाधनमयुक्तम्; सिद्धान्ते काले व्यभिचारात् अप्रयोजकत्वाच्च । त्रटेर्भेदनं न प्रत्यक्षम् ! अ एव तात्पर्यटीकायां 'अङ्गुल्यग्राभ्यां मृद्यमानस्यास्यादर्शनं सूक्ष्मतयाऽप्युपपद्यते' इत्युक्तिस्सङ्गच्छते इति भावः ।  
\*प्रधानाभावादिति - मुख्याभावादित्यर्थः ।  
\*धारणेत्यादि - 'धारणाकर्षणोपपत्तेश्च' (न्या.सू२-१-३५) इति सूत्रमित्थं व्याचख्यावुद्योतकरः - 'अवयव्यर्थान्तरभूतः इति चार्थः । किमिदं धारणं नाम? एकदेशग्रहणसाहचर्ये सत्यवयविनो देशान्तरप्राप्तिप्रतिषेधो धारणम् । यदाऽवयविन एकदेशं गृह्णाति तदैकदेशग्रहणेन सहावयविनमपि गृह्णाति । तेन च ग्रहणेन यदवयविनो देशान्तरप्राप्तिनिराकरणं तद्धारणम् । अकर्षणं नाम एकदेशग्रहणसाहचर्येण यदवयवविनो देशान्तरप्रापणं पूर्ववत् । कुत एतत्? लोकतः । लोकः खलु धारणाकर्षणे एवं प्रयुङ्क्ते इति । ते एते घारणाकर्षणे अवयविनं साधयतः । कथमिति! निरवयवे चावयवे चादर्शनात्' इति । अत्र तात्पर्यटीका - 'ते एते धारणाकर्षणे गोघटादिकमुपलभ्यमानमवयविनं साधयतः । कुतः? निरवयवे विज्ञानाकाशादौ अवयवे च परमाणौ चादर्शनात् । इदमेवं प्रयोगमारोहति - योऽयं दृश्यमानो गोघटादिरवयविपरमाणुसमूहभावेन विवादाध्यासितः नासाववयवी धारणा-कर्षणानुपपत्तिप्रसङ्गात्' इत्यादि । \*धृताकृष्टानुबन्धत इत्यादि - यदाऽवयविन एकदेशं गृह्णाति तदैकदेशग्रहणेन सहावयविनमपि गृह्णाति 'इत्याद्युदाहृतन्या वार्तिके अवयवावयविभावसंबन्धसत्त्वादेवावयवग्रहाणेनावयविधारणादीति स्फुटम् । एवं सत्यवयविनोऽतिरिक्तस्यानङ्गीकारेऽप्येकदेशग्रहणे सत्यंशान्तराणां तेन गाढसंश्लेषेण धारणादिकमुपपद्यत इति धारणाकर्षणानुपपत्तिप्रसङ्गविरहेण गोघटादिरुपलभ्यमानो गाढसंश्लिष्टावयवसमुदाय एव नातिरिक्तोऽयवीति भावः । \*संग्रहप्रभवमित्यादि - यथाऽऽह न्यायभाष्ये पक्षिलः - 'संग्रहकारिते वै धारणाकर्षणे! संग्रहो नाम संयोगसहचरितं गुणान्तरं स्नेहद्रवत्वकारितमपां संयोगादामे कुम्भेऽग्निसंयसोत्पक्वे । यदि त्ववयवि(व)कारितेऽभविष्यतां पांसुराशिप्रभृतिष्वप्यज्ञास्येताम् । द्रव्यान्तरानुत्पत्तौ च तृणोपलकाष्ठादिषु जतुसंगृहीतेष्वपि नाभविष्यताम्' इति । उद्योतकरश्च तन्मतस्थो न्यायवार्तिकेऽपि - 'यानि तृणोपलकाष्ठानि जतुसंगृहीतान्याकृष्यन्ते धार्यन्ते चेत्यवयविन एवैते । यदि च निरवयवे चावयवे च धारणाकर्षणे स्याताम्; स्याद्विरोधः । यदिदमुच्यते संग्रहकारिते इति; न; विशेषहेत्वभावात् । संग्रहकारिते धारणाकर्षणे नावयविकारिते इति नच भवता विशेषहेतुरपदिश्यते इति पांसुराशिप्रभृतिषु च कस्मात्संग्रहो नास्तीति वाच्यम् । य एवात्र संग्रहाभावे भवतो हेतुः स एवावयविनो विद्यमानस्य धारणाकर्षणयोरभावे इति । कः पुनरसौ? उक्तोऽसावेकदेशगृहीतस्य तत्सहचरितस्य संबन्धविशेष इति । स च पांसुराशिप्रभृतिषु नास्ति; तस्मान्न तत्र धारणाकर्षणे इति' इति । अत्र यानि तृणोपलेत्यादिवार्तिकोक्तिः तृणापेलेत्यादिश्लोकेन प्रतिक्षिप्ता । \*सम्यगिति -अतिरिक्तावयव्यङ्गीकारे गौरवेण इदं घटशरावादिकं पूर्वाह्णे मृत्ति-कैवासीदित्यादिप्रतीतिविरोधेनातिरिक्तावयविसाधकप्रमाणान्तरविरहेण च सिद्धान्ते लाघवादेर्विनिगमकत्वेन 'विशेषहेत्वभावात्' इति न्यायवार्तिकोक्तमुत्तरं तु न सम्यगिति भावः । न्यायवार्तिके चोद्योतकरेण 'नान्योऽवयव्यवयवेभ्योऽप्रत्यक्षत्वप्रसङ्गात् -प्रत्यक्षाप्रत्यक्षवृत्तिरवयव्यप्रत्यक्षस्स्यात् यद्यवयव्यर्थान्तरं स्यात्; यथा गर्भमातृसंयोगः प्रत्यक्षाप्रत्यक्षवृत्तिर्न प्रत्यक्षः; प्रत्यक्षस्त्ववयवी; तस्मान्नासौ तेभ्योऽर्थान्तरं इति प्राचां दूषण-मनूद्य प्रत्यक्षत्वादेव नार्थान्तरमिति विरुद्धो हेतुः । गर्भमातृसंयोगश्चाप्रत्यक्ष इति किमयं प्रत्यक्षाप्रत्यक्षाभ्यामारम्भादप्रत्यक्षः उत प्रत्यक्षाप्रत्यक्षवृत्तित्वादप्रत्यक्षः? यद्याद्यः हिमवत्परमाणुकमप्रत्यक्षं प्राप्नोति । तस्यह्येक एव प्रत्यक्षः एक एवाप्रत्यक्षः' इत्यादिना तत्परिहार उक्तः । तत्र प्राचीनोक्तदूषणपरिहरणमसंगतमिति बोधयन् प्राचीनोक्तदूषणमेव दृढीकरोति - \*प्रत्यक्षातीन्द्रियोपात्ते इत्यादिना । एतेन तात्पर्यटीकायां - परमाणुग्रहणं सूक्ष्मद्रव्योपलक्षणार्थम् । न पुनः परमाणोः द्व्यणुकादन्यत्रारम्भसंभवः । न च विवादाध्यासितः परमाणुः महद्द्रव्यमारभते परमाणुत्वात् द्व्यणुकारम्भकपरमाणुवत्; अमहत्त्वाच्च न हिमत्परमाणुकं प्रत्यक्षं स्यात्' इति वार्तिकयथाश्रुतार्थासांगत्यमुपपाद्य तस्माद्धिमवद्धिमबिन्दुम्यां संसर्गिभ्यां संयोगादवयवि द्रव्यमारभ्यते । महत्त्वं चास्यावयवमहत्त्वादुत्पद्यते । तथाच चाक्षुषत्वमस्य भवति । एवं तोयदविमुक्तोदबिन्दूदधिसंयोगात् द्रव्यान्तरोत्पत्तिः प्रतिपत्तव्या' इति वार्तिकपरिष्करणमपि मुधेति बोधितम्; तथा हि - हिमबिन्दौ अप्रत्यक्षत्वमभ्युपेत्य महत्त्वाङ्गीकारेऽपि तदारब्धे प्रत्यक्षातीन्द्रियोपात्तत्वविरहात् । अतीन्द्रियत्वस्येन्द्रियजन्यप्रत्यक्षायोग्यत्वरूपत्वात् । अतएवाप्रत्यक्षपदपरित्यागः । 'यादृशात्संसर्गविशेषादवयवी तवोत्पद्यते तादृशसंसर्गविशिष्टास्तन्तवः पट' इत्यनेन पूर्वमेव सर्वत्रावयवी निरस्त इति क्व द्रव्यान्तरकथा? अतश्चाक्षुषाचाक्षुषद्रव्यसंयोग उभयसंमतो यदि चाक्षुषोऽभविष्यत् तदा भवत उदाहरणमलप्स्यत; स च खपुष्पसोदर एवेति । \*कैश्चित् - न्यायवार्तिककृद्भिः । \*हिमवत्परमाणुकमिति -उदाहृततात्पर्यटीकापर्यालोचने हिमवान् परमाणुरस्येत्यादिव्युत्पत्त्या हिमवत्परमाणुकं द्व्यणुकमिति यथाश्रुतार्थः प्रतीयते ॥ २१ ॥
</details>









