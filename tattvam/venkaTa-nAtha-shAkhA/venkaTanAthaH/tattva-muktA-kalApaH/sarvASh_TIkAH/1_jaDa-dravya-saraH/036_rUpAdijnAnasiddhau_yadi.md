+++
title = "036 रूपादिज्ञानसिद्धौ यदि"

+++
<details><summary>मूलम्</summary>

रूपादिज्ञानसिद्धौ यदि करणतया कल्पनं धीन्द्रियाणां तद्वद्गत्यादिकर्मस्वपि करणतया सन्तु कर्मेन्द्रियाणि ।  
कर्मज्ञानाक्षहेत्वोस्समपरिहरणा ह्यन्यथासिद्धिशङ्का तस्मादेकादशाक्षाण्यपि निगमविदो मन्वते न्यायपूर्वम् ॥ ३६ ॥
</details>

<details><summary>वरदार्य-सर्वाङ्कषा - ३६</summary>

ज्ञानेन्द्रियवत् कर्मेन्द्रियाणामपि अतिरिक्तत्वं साधयति – रूपादीत्यादि । रूपादिज्ञानसिद्धौ करणतया यदि **धीन्द्रियाणाम्** = ज्ञानेन्द्रियाणाम् **कल्पनम्** = अनुमानम्, तद्वदेव **गत्यादिकर्मसु** = गमनादिक्रियासु 

[[79]]

करणतया कर्मेन्द्रियाण्यपि सन्तु अनुमानेन सिद्ध्यन्तु । सिद्धिः न निरोद्धुं शक्येत्यर्थः । चक्षुर्गोलकाद्यतिरिक्तं चक्षुरिन्द्रियमावश्यकम्; गोलकादीनां सामिचीन्येपि क्वचित् रूपादिग्रहणादर्शनात् गोलकाद्यतिरिक्तं चक्षुरिन्द्रियमावश्यकमिति यदि, तर्हि तैनैव न्यायेन हस्तपादादीनां सामिचीन्यदर्शनेऽपि आदानादितत्कार्याणां क्वचिददर्शनात्, हस्ताद्यवयवातिरिक्तं हस्तादिकर्मेन्द्रियं सूक्ष्म आवश्यकमेव । ननु चक्षुर्गोलकस्य समीचीनत्वेऽपि कदाचित् रूपादिग्रहणादर्शनात्, अतिरिक्तं चक्षुरिन्द्रियमावश्यकम् । न हि तथा हस्तादौ दृश्यते यत्र कार्यवैकल्यम्, तत्र सिरावैकल्यं स्यादेवेति – कर्मेन्द्रियाणि नातिरिक्तानि इति चेत्, तत्राह - कर्मज्ञानेत्यादि । **कर्मज्ञानाक्षहेत्वोः** = कर्मेन्द्रियज्ञानेन्द्रिययोः अङ्गीकारे यः हेतुरुच्यते, तत्र अन्यथासिद्धिशङ्का कर्मेन्द्रियस्यातिरिक्तस्याभावेऽपि निर्वोढुं शक्यते इति शङ्का, **समपरिहरणा** = उभयत्रापि परिहर्तुं शक्यैव । अतश्च अङ्गीक्रियते चेदुभयमङ्गीक्रियताम्, त्यज्यते चेत् उभयमपि त्यज्यताम्, ज्ञानेन्द्रियस्याङ्गीकरणम्, कर्मेन्द्रियस्य निराकरणमिति तु सर्वथा न संभवति । हस्तादिषु सूक्ष्मवैकल्यवशादेव आदानादिकार्यस्य लोप इति चेत्, ज्ञानेन्द्रियमन्तरापि चक्षुर्गोलकादौ सूक्ष्मवैकल्यादेव रूपादिग्रहणाभावः संभवेदिति शङ्कायाम्, तादृशसूक्ष्मवैकल्यादर्शनात्, अतिरिक्तचक्षुरिन्द्रियमन्तरा अग्रहणस्य समर्थनासंभवात् चक्षुरिन्द्रियमतिरिक्तमावश्यकमिति समाधानमुच्यते । एतत्सर्वं कर्मेन्द्रियविषयेऽपि समानम् । उपसंहरतितस्मादिति । उक्तयुक्तिभिः **निगमविदः** = वेदतत्त्वज्ञाः **एकादशाक्षान्यपि** = पञ्चज्ञानेन्द्रियाणि, पञ्चकर्मेन्द्रियाणि, मनश्चेति एकादशेन्द्रियाण्यपि न्यायपूर्वं उक्तन्यायपूर्वं मन्वते अङ्गीकुर्वन्ति ॥ ३६ ॥
</details>

<details><summary>वरदार्य-सर्वाङ्कषा-पाठान्तरम् - ३६</summary>

ज्ञानेन्द्रियवत्‌ कर्मेन्द्रियाणामपि अतिरिक्तत्वं साधयति - रूपादीत्यादि । रूपादिज्ञानसिद्धौ करण- तया यदि धीन्द्रियाणाम्‌ = ज्ञानेन्द्रियाणां कल्पनम्‌ = अनुमानम्‌, तद्वदेव गत्यादिकर्मसु = गमनादित्रियासु करणतया कर्मेन्द्रियाण्यपि सन्तु अनुमानेन सिद्ध्यन्तु । सिद्धिः न निरोद्धुं शक्येत्यर्थः । चक्षुर्गोळकाद्यतिरिक्तं चक्षुरिन्द्रियमावश्यकम्‌; गोळकादीनां सामिचीन्येपि क्कचित्‌ रूपादिग्रहणादर्शनात्‌ गोळकाद्यतिरिक्तं चक्षुरिन्द्रियमावश्यकमिति यदि, तर्हि तेनैव न्यायेन हस्तपादादीनां सामिचीन्यदर्शनेऽपि आदानादितत्कार्याणां क्कचिददर्शनात्‌, हस्ताद्यवयवातिरिक्तं हस्तादिकर्मेन्द्रियं सूक्ष्मम् आवश्यकमेव । ननु चक्षुर्गोळकस्य समीचीनत्वेऽपि कदाचित्‌ रूपादिग्रहणादर्शनात्‌, अतिरिक्तं चक्षुरिन्द्रियमावश्यकम्‌ । न हि तथा हस्तादौ दृश्यते यत्र कार्यवैकल्यम्‌, तत्र सिरावैकल्यं स्यादेवेति - कर्मेन्द्रियाणि नातिरिक्तानि इति चेत्‌, तत्राह - कर्मज्ञानेत्यादि । कर्मज्ञानाक्षहेत्वोः = कर्मेन्द्रियज्ञानेन्द्रिययोः अङ्गीकारे यः हेतुरुच्यते, तत्र अन्यथासिद्धिशङ्का कर्मेन्द्रियस्यातिरिकतस्याभावेऽपि निर्वोढुं शक्यते इति शङ्का, समपरिहरणा = उभयत्रापि परिहर्तुं शक्यैव । अतश्च अङ्गीक्रियते चेदुभयमङ्गीक्रियताम्‌, त्यज्यते चेत्‌ उभयमपि त्यज्यताम्‌, ज्ञानेन्द्रियस्याङ्गीकरणम्‌ कर्मेन्द्रियस्य निराकरणमिति तु सर्वथा न संभवति । हस्तादिषु सूक्ष्मवैकल्यवशादेव आदानादिकार्यस्य लोप इति चेत्‌, ज्ञानेन्द्रियमन्तरापि चक्षुर्गोळकादौ सूक्ष्मवैकल्यादेव रूपादिग्रहणाभावः संभवेदिति शङ्कायाम्‌, तादृश सूक्ष्मवैकल्यादर्शनात्‌, अतिरिक्तचक्षुरिन्द्रियमन्तरा अग्रहणस्य समर्थनासंभवात्‌ चक्षुरिन्द्रियमतिरिक्तमावश्यकमिति समाधानमुच्यते । एतत्सर्वं कर्मेन्द्रियविषयेऽपि समानम्‌ । उपसंहरति - तस्मादिति । उक्तयुक्तिभिः निगमविदः = वेदतत्त्वज्ञाः एकादशाक्षान्यपि = पञ्चज्ञानेन्द्रियाणि, पञ्चकर्मेन्द्रियाणि, मनश्चेति एकादशेन्द्रियाण्यपि न्यायपू्र्वम् = उक्तन्यायपूर्वं मन्वते अङ्गीकुर्वन्ति ॥ ३६ ॥
</details>

<details><summary>वरदार्य-सुबोधिनी (कन्नड) - ३६</summary>

करणतया

ज्ञानेन्द्रियगळन्तॆ कर्मेन्द्रियगळन्नू ऒप्पबेकाद आवश्यकतॆ यन्नु हेळुत्तारॆ - रूपादि ज्ञानसिद्ध करणतया यदि थी याणां कल्पन, तद्वत् गत्यादि कर्मस्वपि कर्मेयाणि सन्नु रूप मुन्ताद ज्ञानगळिगॆ करणवागि ज्ञानोद्रियगळ कल्पनॆयन्नु ऒप्पुवुदादरॆ, हागॆये गमनादिकार्यगळल्लू सह करणवागि ऐदु कर्मेन्द्रियगळू इरलि, कर्मज्ञानाक्ष हे अन्यथासिद्धि शङ्का समपहरणा ओ कर्मेन्द्रिय मत्तु ज्ञानेन्द्रियगळ कल्पनॆयल्लि अवुगळिल्लदेने निर्वहिसबहुदु' ऎम्ब शङ्कॆ मत्तु समाधान समानवागिदॆ.

कर्मेन्द्रियगळिल्लदॆये पावाद्यवयगळिन्दले गमनादि कार्यगळन्नु निर्वहिसुवुदादरॆ चक्षुरादि इन्द्रियगळन्नू ऒप्पदॆ केवल कण्णु गुड्डॆयिन्दले दर्शनादिगळन्नु समर्थिसलु शक्य. कण्णुगुड्डॆ चॆन्नागि द्दरू कॆल समय दर्शन क्रियॆ नडॆयुवुदिल्ल. इदरिन्द अदक्किन्तलू सूक्ष्मवाद चक्षुरिन्द्रिय आवश्यक ऎन्नुवुदादरॆ. कालु मुन्ताद अव यवगळु चॆन्नागिद्दरू कॆल समय नडॆयलु शक्यवल्लदिरुवुदन्नु नोडु वुदरिन्द ज्ञानेन्द्रियदन्तॆ कर्मेन्द्रियगळू अत्यावश्यक.

तस्मात् निगमविद एकादशाक्षासि न्यायपूर्व० माते आद्दरिन्द वेदवन्नु बल्लवरु, फ्राण, रसन, चक्षुस्सु, त्वक्कु, स्तोत्र ऎम्ब ऐदु ज्ञानेन्द्रियगळु, वाक्कु, पाणि, पाद, पायु, उपस्थ ऎम्ब ऐदु कर्मेन्द्रियगळु, मनस्सु ऎन्दु हीगॆ ऒट्टु ११ इन्द्रियगळन्नु न्याययुक्तवागि अङ्गीकरिसिरुवरु ॥ ३६ ॥
</details>

<details><summary>सर्वार्थसिद्धिः - ३६</summary>

अथ मनष्षष्ठान्येवेन्द्रियाणि, वागादिष्विन्द्रियशब्दो भाक्त इति वदतः प्रतिबन्दिपूर्वकेण प्रमाणेन प्रतिक्षिपति-रूपादीति ॥ 

अयं भावः -  
यद्यागमः प्रधानीक्रियेत तदा "इन्द्रियाणि दशैकं च" इति व्यवतिष्ठेत ।  

यदा तु क्रिया करणपूर्विकेति व्याप्त्या  
रूपादेः सुखादेश्चोपलब्धिः,  
स्मृतिश्च क्रियात्वात् करणपूर्विकेति कल्प्येत ;  
तदा वचनादानादि-क्रियाऽपि  
तत्पूर्विका कल्प्या स्यात् । 

अथ तावताऽधिष्ठानातिरिक्तं न सिध्यतीति मन्यसे,  
ज्ञानेन्द्रियेष्वपि तथैवालोकादिभिर् अधिष्ठानैश्च सिद्ध-साध्यता ।  

> गोलकादि-सद्-भावेऽपि  
कदाचित् कार्यं न जायते  
इत्य् अतिरिक्त-सिद्धिर् 

इति चेत् ; समं वागादाव् अपि । 

"सामग्रीवैकल्यात् प्रतिबन्धकाच्च तत्र तथे"ति चेत् ;  
चक्षुर्-आदाव् अपि तथैव ।+++(5)+++  

> सत्य् अप्य् आलोकादौ  
दोषादर्शनेऽपि  
गोलकादितः कदाचित् कार्यं न जायत  

इति चेत्, तद् अपि समम् ।  

"दोषस् सूक्ष्मस् तत्रे"ति चेत् ;  
अत्राप्य् एवम् अस्तु -  
ज्वालाघ्रात-बीज+++(+अनङ्कुरण)+++-न्यायेन  
विशेषादर्शनेऽपि दोषस्य कल्प्यत्वात्,  
कल्पितेऽपि ह्य् अतीन्द्रिये  
तदानीं तद्-भ्रंश-हेतुस् सूक्ष्मो दोषस् त्वया ऽप्यङ्गीकार्यः ।  
अन्यथा कथं कर्मेन्द्रिय-कॢप्तेर् अन्यथा-सिद्धिः ? 

> ननु च यदि चक्षुर्गोलक एवेन्द्रियम्, कथं तर्हि दूरस्थं व्यवहितं वा न प्रकाशयति ? 

इत्थम् - यथा ऽयस्कान्तादेर् अव्यवहितानतिविप्रकृष्टाकर्षकत्वं,  
तथेह प्रकाशकत्वम् ।+++(5)+++  
+++(अति-व्याप्ति-वारणाय)+++ आभिमुख्य-विशेष एव च बाह्यैर् उक्तस् संबन्धो ऽस्तु ।  

> नन्व् अयस्कान्तादिवद् आभिमुख्याभावेऽपि  
दर्पणादिभिः स्व-मुखादेः पश्चाद्-भाग-वर्तिनां च  
दर्शनं कथं स्यात् ?  

भवतो वा कथम् ?  
"चाक्षुषस्य तेजसः प्रतिलोमवृत्त्ये"ति चेत्;  
सा कुड्यपाषाणादौ कथं न जायते ?  
मणि-सलिल-दर्पणादिषु च कथं भवति ?  

> अपर्यनुयोज्य-तत्-तद्-वस्तु-स्वभाव-विशेषाद्  

इति चेत् ;  
अस्तु तर्हि स एव सन्निधि-विशेष-सामर्थ्याद्  
अनभिमुख-वस्तु-निदर्शनस्य हेतुः +++(अयस्कान्तमणिवद्-दूरस्थेन्द्रियसन्निकर्षपक्षेऽपि)+++। 

+++(अधिष्ठानातिरिक्त+इन्द्रिय-रूप-)+++द्रव्यान्तर-कल्पनाद् वरं  
सिद्ध-द्रव्य-सामर्थ्य-विशेषस्य  
प्रतिफलनादौ संमन्तव्यस्य  
+++(दूरस्थ-सन्निकर्ष-विकार-रूप-)+++कार्यान्तर-योजना-मात्रम् ।  

अतो धीन्द्रियाणां कल्प्यत्वे  कर्मेन्द्रियाणाम् अपि कॢप्तिरनिवार्या ;  
अन्यथा-सिद्धि-शङ्का-परिहारौ च समाव् इति । 

तदेतत्सर्वमभिप्रेत्याह - कर्मेति । त्यज्यतां तर्हि वर्गद्वयमिति चार्वाकोत्थानं प्रतिरुणद्धि - तस्मादिति । अतीन्द्रियेन्द्रियकल्प्यत्वासंभवादप्राप्ते च शास्त्रस्यार्थवत्त्वादिति भावः । निगमविद इत्यनेन श्रुतिस्मृत्यनुविधानसूचनम् । "एका कन्या दशेन्द्रियाणि" इत्यादेर्न हि कश्चिद्बाधो दृश्यते । नच कणभक्षाक्षपादाद्यनुसारेण षट्कावच्छिन्नेन्द्रियलक्षणकॢप्तिर्यक्ता । यथाऽऽहुः -  
सिद्धानुगममात्रं हि कर्तुं युक्तं परीक्षकैः । न सर्वलोकसिद्धस्य लक्षणेन निवर्तनम् ॥ इति ॥  


वक्ष्यते चानुवृत्तं तल्लक्षणं सात्त्विकाहङ्कारोपात्तत्वम् ।  
न च कर्मेन्द्रियाणां तन्त्रान्तर-सिद्धं राजसत्वम् अनुमन्तव्यम् ;  
शब्द-प्रमाणके यथा-शब्दं व्यवस्थापनात् ।  
साङ्ख्यैर् अप्य् अत्र शास्त्रमेवानुसृतम् -  

> "सात्त्विक एकादशकः प्रवर्तते वैकृतादहङ्कारात्" 

इति । 

साधितं च सप्तगत्यधिकरणसिद्धान्ते हस्तादीनामपि तादृशमिन्द्रियत्वं न्यायपूर्वम् । 

"क्रिया करणपूर्विके"ति व्याप्त्य्-अनुसारेण तत्तत्-करण-मात्रानुमानेऽपि  
अलौकिक-विशेष-प्रतिपत्तिश्  
शास्त्रत एवेति भावः । 

एवं च शास्त्रयोन्यधिकरणे भाष्यम् - 

> "अतीन्द्रियेऽर्थे शास्त्रम् एव प्रमाणं" 

इति । +++(5)+++

चन्द्र-बिम्ब-पर-भागादिषु व्यवधान-विप्रकर्षादिभिर् अस्मद्-आदीन्द्रिय-ग्रहणानर्हेषु नानुमानम्  
+++(तीक्ष्ण-प्रभा-निभ-विशेषे साध्ये)+++ तस्य +++(अनुमानस्य)+++ पक्षाश्रय--हेतु-धर्म--व्यापकान्वय-मात्रातिरिक्तेषु प्रवृत्त्य्-अयोगात्,  
+++(गर्त-युक्तत्वादि-)+++साध्य-सामान्यस्य तु  
+++(तीक्ष्ण-प्रभा-निभ-)+++विवक्षित-विशेष-विरुद्ध-व्याप्तत्वेन तद्+++(→विवक्षित-विशेष)+++-आकर्षकत्वायोगात् ।+++(5)+++  

अतो ऽतीन्द्रिय-ध[र्मि]र्म-कल्पनाद् वरं  
दृष्टेषु केषुचिद् वैषम्य-मात्र-स्वीकार इति तात्पर्यम् ॥ ३६ ॥ 

इत्य् एकादशेन्द्रिय-सिद्धिः ॥
</details>

<details><summary>नरसिंह-देवः आनन्ददायिनी - ३६</summary>

प्रसङ्गसंगतिमाह - अथेति । अवसरसङ्गतिरित्यन्ये । नन्वनुमानात्सिद्धिश्चान्यथासिद्धिश्च समे इत्युक्तं; तावता न सङ्ख्याविशेषसमर्थनं उभयथाऽपि व्याप्त्यभावात् इत्यत्राह - अयं भाव इति । इन्द्रियाणामतीन्द्रियत्वेन तत्रानुमानागमयोरेव प्रमाणतया पर्यवसानात् प्रथममागमपक्षे स्वपक्षसिद्धि(र्नस्य)स्स्यादित्याह - यद्यागम इति । अनुमानपक्षेऽपि प्रतिबन्दिमुखेन स्वमतसिद्धिमाह - यदा तु इत्यादिना । सुखाद्युपलब्धिः स्मृतिश्च मनोऽनुमाने पक्षः । ननु अधिष्ठानेन वागाद्यवयवेनान्यथासिद्धिरिति शङ्कते - अथ तावतेति । आलोकादिभिः - विषयप्रकाशकसौरालोकादिभिः । ज्ञानेन्द्रियादिष्वन्यथासिद्ध्यभावं शङ्कते - गोळकादीति । सममिति -मूकादीनां वागाद्यवयवसत्त्वेपि वचनादिक्रियाया अदर्शनात् परिहरणं सममित्यर्थः । न समतेति शङ्कते - सामग्रीति । पुनर्ज्ञानेन्द्रियेषु वैषम्यमाशङ्कते - सत्यपीति । तदपीति - दोषदर्शनामित्यर्थः । सूक्ष्मेति - वागादौ दोषाभावोऽनुपलम्भमात्रान्न वक्तुं शक्य इत्यर्थः । तदपि सममित्याह -अत्रापीति । ज्वालाघ्रातं - ज्वालास्पृष्टम् । ननु अप्रत्यक्ष (अनुपलब्ध) प्रतिबन्धकल्प(नापक्षे)ने कल्प्यत्वाविशेषात् इन्द्रियकॢप्तिरेवास्तु इत्यत्राह - कल्पितेपीति । इन्द्रिंयकल्पना गुर्वीति भावः । अन्यथा - सूक्ष्मदोषस्याकल्पने । ननु ज्ञानेन्द्रियानभ्युपगमे बाधकमस्ति न तु वागादीनामिति वैषम्यं शङ्कते - नन्विति । गोळकमात्रस्य प्रकाशकत्वे तस्य दूरस्थविषयसम्बन्धाभावादप्राप्तप्रकाशकत्वस्य वाच्यत्वेन अविशेषात् सर्वं सर्वदा प्रकाशयेदिति भावः । दूरस्थादिप्रकाशनरूपातिप्रसङ्गं प्रतिबन्द्या पीरहरति - इत्थमिति । अयस्कान्तादेस्संबन्धाभावेऽप्याकर्षे यथा नातिप्रसङ्गस्तथेहापीत्यर्थः । सम्बन्धेनैवातिप्रसङ्गः परिहरणीय इति यदि तदा सोऽप्यस्तीत्याह - आभिमुख्यविशेष इति । (ननु) आभिमुख्यस्य (स्याव्याप्तत्वत्) न संबन्धत्वमिति शङ्कते - नन्वयस्कान्तादिवदिति । अतिरिक्तेन्द्रियाभ्युपगमवादिनोऽपि पाश्चात्येन चक्षुषस्संबन्धाभावात् कथं प्रकाश इति चोद्यं समानमित्याह - भवतो वेति । दर्पणाद्यभिघाताच्चाक्षुषतेजसः प्रतिलोमगतिर्भवतीति भावः । सेति - तैरपि प्रतिधातात् सा प्रतिलोमवृत्तिर्जायेताविशेषादिति भावः । परिहारमाशङ्कते -अपर्यनुयोज्येति । स एव - वस्तुस्वभाव एव । सन्निधिविशेषः - दर्पणापेक्षयाभिमुख्यरूपः । ननु सामर्थ्यविशेषस्यापि कल्प्यत्वादिन्द्रियकल्पने कः प्रद्वेष इत्यत्राह - द्रव्यान्तरकल्पनादिति । प्रतिफलनं दर्पण एव न कुड्यादाविति प्रतिफलनासामर्थ्यं संमतं तस्यैव दर्पणादेस्सिद्धस्य स्वाभिमुखवस्तुग्रहणसामर्थ्यमपि कल्प्यतां न धर्म्यन्तरं गौरवादिति भावः । कार्यान्तरयोजनं - प्रकाशरूपकार्यान्तरेण सामर्थ्यविशेषस्य संबन्धः । वर्गद्वयमिति - कर्मज्ञानेन्द्रियवर्गद्वयमित्यर्थः । चार्वाकस्यातीन्द्रियार्थाभावेन इन्द्रियाभावादिति भावः । अतीन्द्रियेति - पूर्वोक्तरीत्या अनुमानाद्यप्रवृत्तावपि श्रुतिबलात् सिद्धिः; तत्प्रामाण्यं च समर्थितमिति भावः । एका कन्येति - चञ्चलत्वान्मनः कन्येत्युक्तम् । 'इन्द्रियाणि दशैकं च' इति स्मृ(तिरनुसन्धेया)तिः । ननु शरीरसंयुक्तमतीन्द्रियं ज्ञानकारणमिन्द्रियमित्यादिलक्षणाभावाद्वागादीनां नेन्द्रियत्वामेत्यत्राह - न च कणभक्षाक्षपादेति । तेषामव्याप्तत्वान्न लक्षणत्वमिति भावः । अव्याप्तिमेव दर्शयति - यथाऽऽहुरिति । सर्वलोकव्यवहारसिद्धवागादावव्याप्तेरिति भावः । अन्यथा गवां क्षीरवत्त्वे सति सास्नावत्त्वं लक्षणमुक्त्वा पुङ्गवानां गोत्वं नेति ब्रुवतः किमुत्तरमिति भावः । तर्हि अव्याप्त्यादिरहितं तल्लक्षणं किमित्यत्राह - वक्ष्यते चेति । ननु भवदभिमत (भवदुक्त)स्यापि लक्षणस्य राजसाहङ्कारोपात्त(तेषु)कर्मेन्द्रियेष्वव्याप्तिरित्याह - न च कर्मेन्द्रियाणामिति । तन्त्रान्तरं - शैव(मतशास्त्रं) मतम् । नन्वेवं तर्हि राजसाहङ्कारस्या (स्येन्द्रिया) नारम्भकत्वे प्रकृतित्वमेव न स्यात् । न चेष्टापत्तिः; षोडश विकारा इति परिगणनविरोधात् । न च प्रकृतित्वमवस्थाश्रयत्वमात्रं विवक्षितम्; आत्मादेरपि संयोगादिरूपविकारवत्त्वेन 'अष्टौ प्रकृतयः' इति विभागविरोधात् । नापि द्रव्यान्तरप्रकृतित्वम्; तथा भूतानामपि प्रकृतिकोटिप्रवेशे 'अष्टौ प्रकृतयः' इति विरोधात् । तथा च तत्वान्तरप्रकृतित्वं वाच्यमिति राजसाहङ्कारस्य प्रकृतित्वाभावेन विकारकोटिप्रवेशप्रसङ्गः । नचाहङ्कारजातीयस्य प्रकृतित्वात् तस्यापि प्रकृत्यन्तर्भावः; वैपरीत्यप्रसङ्गात् इति चेत्; अत्राहुः - सात्विकतामसयोरिन्द्रियभूतारम्भकयो राजसस्य प्रकृतित्वं (नाम) न निमित्त(त्वमात्रं;) तया; किंतु द्विधा विभक्त उभयत्र संबद्धस्सन् उपादानीभू(यैव)ततयैव (सहकारि) यथा शरीरोत्पत्तौ (पञ्चीकृतानां तदंशानां) पृथिव्या इतरभूतानि; तथा पृथ्व्या अण्डाद्युत्पत्तौ । न च सहकारित्वव्यपदेशो न स्यात् स्याच्चोपादारत्वव्यपदेश इति वाच्यम्; यथा पञ्चीकरणस्थले इतरभूतानां स्वल्पतया नियतैकमूतत्व(भूतत्वादि)व्यपदेशः तथा सहकारित्वेनैवात्रापि व्यपदेशः; अन्यथा कार्ये दण्डादेरिवानुवृत्त्ययोगाद्रजोगुणः तत्कार्यचलनादिक्रिया च न स्यादिति । अन्ये तु निमित्तत्वमेव राजसाहङ्कारस्य; नच विकारकोटिपरिगणनापत्तिः; तत्वान्तरोपादाननिष्ठतत्वविभाजकघर्मावच्छिन्नत्वमुपादानत्वम्; तद्भिन्नतत्वविभाजकधर्मावच्छिन्नत्वं विकारत्वमिति विवक्षितत्वात्! उपष्टम्भकगतेनापि रजसा चलनाद्यपपत्तिः यथा स्वर्णतैजसत्वमते गुरुत्वादीत्याहुः । सात्विकः - सत्त्वगुणेन व्यवह्रियमाणः - सत्वगुणाश्रय इति यावत् । वैकृताहङ्कारः - सात्विकाहङ्कारः । सात्विकान्येकादशेन्द्रियाणि सात्विकाहङ्कारादुत्पद्यन्त इत्यर्थः । एकादशकः - एकादशसंख्यया परिमितः; 'संख्याया अतिशदन्तायाः' इति कन् । 'ननु सप्तगतेर्विशेषितत्वात्' इति सूत्रे सप्तसंरख्या प्रतीयत इत्याशङ्क्य सिद्धान्तसूत्रे 'हस्तादयः' इत्यनेन सिद्धन्तितत्वान्नात्र विरोध इत्याह - साधितमिति । ननु न्यायपूर्वकत्वे पूर्वोक्तं श्रुतत्वं विरुध्यते प्रमाणान्तराप्राप्ततात्पर्यकत्वाच्छास्त्रस्येत्यत्राह - अलौकिकेति ।  

सर्वो विशेष आनुमानिक एव;  
यथा चन्द्र-बिम्ब-पर-भागः तद्-विशेषश् च;  
तथेन्द्रिये वा तद्-विशेषे वा  
शास्त्रं प्रमाणम् इत्याह - **चन्द्रबिम्बेति** । 

> चन्द्र-बिम्ब-पर-भागादिषु व्यवधान-विप्रकर्षादिभिर् अस्मद्-आदीन्द्रिय-ग्रहणानर्हेषु नानुमानम्

तत्रापि विशेष-शास्त्रम् एव प्रमाणम् इत्य् अर्थः ।  
आदिशब्देन सौरादि-पर-भाग-ग्रहणम् ।  
द्वितीयेन तेन +++(आदि-शब्देन)+++ सौरादि-ग्रहणम् ।  
तत्र हेतुम् आह - तस्येति ।  

> तस्य पक्षाश्रय--हेतु-धर्म--व्यापकान्वय-मात्रातिरिक्तेषु प्रवृत्त्य्-अयोगात्,

पक्षश् चासाव् आश्रयश् च **पक्षाश्रयः** ।  
हेतुरूपो धर्मः **हेतुधर्मः** ।  
**अन्वयः** - तेषां संबन्धः ।  

> ननु सामान्यतस्-साध्य-सिद्धौ तद्-विशेषः साध्येनैवानुमीयताम् 

इत्य्-अत्राह - **साध्य-सामान्यस्येति** । 

> साध्य-सामान्यस्य तु विवक्षित-विशेष-विरुद्ध-व्याप्तत्वेन तद्-आकर्षकत्वायोगात् ।

सामान्यतस् सिद्धस्य साध्यस्य  
पक्षाद् अन्यत्र  
सिद्ध-विशेषापेक्षया विरुद्ध-धर्म-दर्शनात्  
विशेष-विरुद्धत्वम् इत्य् अर्थः ।  


तथा च अनुमान-मात्रेण न गोलकातिरिक्तेन्द्रियसिद्धिरित्युपसंहरति - अत इति ॥ ३६ ॥  
एकादशेन्द्रियसिद्धिः
</details>

<details><summary>उत्तमूरु-वीरराघवः अलभ्यलाभः - ३६</summary>

ज्ञानेन्द्रियवत् कर्मेन्द्रियसत्त्वमपि प्रमाणगम्यमित्याह रूपेति । क्रियात्वात् सकरणकमित्यनुमानस्य ज्ञानेन्द्रियसाधकत्वे कर्मेन्द्रियसाधकत्वमपि । प्रत्यक्षशरीरावयवभूतहस्तपादादिभिरेव निर्वाहे ज्ञानेन्द्रियकल्पना कुत इति च तुल्यमित्यर्थः । मनष्षष्ठान्येवेति । अनेन कर्मेन्द्रियस्वीकारे गीताविरोध इति शंका सूच्यते । षट्कावच्छिन्नेति । षण्मात्रभूतेत्यर्थः । सिद्धानुगममात्रम् । लोकव्यवहारसिद्धांशानुसरणमात्रम् । अनुगतलक्षणकथनासामर्थ्यं स्वदोष इति भाव्यम् । शास्त्रमेवानुसृतमिति ।  
तार्किकयुक्तेरसाधकत्वचिन्तयेति शेषः । सात्विकः - सत्त्वगुणभूयिष्ठः । एकादशकः – एकादशेन्द्रियवर्गः वैकृतात् - वैकारिकत्वेन प्रसिद्धात् सत्त्विकाहंकारात् । ननु सात्त्विकादेकादश जायन्ताम् । तथापि तत्र कतिपयमात्रे इन्द्रियत्वं बहुप्रमाणसंमतमिति शंकां परिहरति साधितञ्चेति । निगमविदः - निगमाचार्यनामकव्यासपराशरादयः एकादशापि न्यायपूर्वमक्षत्वेन मन्वते - अधिकरणविशेषे निगमानुकुलयुक्त्या साधयन्ति, ''हस्तादयस्तु स्थितेऽतो नैवम्' इति सूत्रेणेत्यर्थः । शरीरे जीवे स्थिते चक्षुरादीनामिव हस्तादीनामप्युपकारकत्वं यतः, अतो न कतिपयमात्रे इन्द्रियत्वम् । शरीरसंयुक्तत्वे सति जीवोपकारकत्वमिन्द्रियत्वम् । न च मुख्यप्राणेऽतिप्रसंगः । तत्र विवक्षितस्य शरीराश्रितत्वस्याभावात् । इन्द्रियाणां शरीराश्रितत्वं नाम शरीरोपचयापघातान्यतराधीनोपचयापघातवत्त्वमिति न्यायभाष्ये निष्कृष्टम् । यद्वा द्रव्यान्यत्वे सतीति विशेषणं प्राणवारणाय दीयतामिति भावः । श्लोके न्यायपूर्वमित्यस्य सप्तगत्यधिकरणे विचारपूर्वकमित्यर्थ इव, यायात् पूर्वं न्यायपूर्वम्, सकरणकं क्रियात्वादित्यनुमानात् प्रागेव निगमबलात् एकादशसु अक्षत्वं मन्वत इति च अर्थः । ननु लक्षणानुगम - जीवोपकारविशेषहेतुत्वादियुक्त्यासाधनीयविषये किं निगमनिरीक्षणेनेत्यत्राह क्रियेति । 

अलौकिक-विशेषः -  
गोलकाद्य्-अतिरिक्तत्वाहंकारिकत्वादिः । 

अनुमानं प्रवर्तमानं  
विशेषतो दृष्टं वा  
सामान्यतो दृष्टं वा । 

नाद्य इत्याह **चन्द्रेति** ।  

> चन्द्र-बिम्ब-पर-भागादिषु व्यवधान-विप्रकर्षादिभिर् अस्मद्-आदीन्द्रिय-ग्रहणानर्हेषु नानुमानम्

**व्यवधानं** - तिरोहितत्वम् ।  
**विप्रकर्षः** - दूरस्थत्वम् ।  
चन्द्रबिम्बस्य **पर-भागः**  
दृश्यमानाद् अन्यः पश्चाद्भागः कश्चिद् अस्तीति मत्यां सत्याम् अपि  
तत्रत्य-विशेषा नानुमातुं शक्या  
इति भावः । 

> तस्य पक्षाश्रय--हेतु-धर्म--व्यापकान्वय-मात्रातिरिक्तेषु प्रवृत्त्य्-अयोगात्,  

**पक्षेति** ।  
पक्षरूपो य आश्रयः,  
हेतु-रूपो यस् तद्-धर्मः,  
व्यापकेन साध्येन सह तस्यान्वयो यः,  
तद्-**अतिरिक्तेषु** न प्रवृत्तिः;  
व्याप्ति-पक्ष-धर्मत्वोभय-विशिष्ट-हेतु-साध्य-साधकत्वम् एव तस्येति भावः ।  

न द्वितीय इत्याह - **साध्यसामान्यस्येति** ।  

> साध्य-सामान्यस्य तु  
विवक्षित-विशेष-विरुद्ध-व्याप्तत्वेन तद्-आकर्षकत्वायोगात् ।  


विवक्षित-विशेष-विरुद्धेति ।  
सामान्य-+++(चन्द्र-)+++मुख-व्याप्त्या सामान्यम् एव सिध्येत् ।  

करण-सामान्ये  
शर-परशु-कलशादौ उपलभ्यमानाः विशेषाः  
भवद्-अभिमत-विशेष-विरुद्धाः ।  

तद्-व्याप्त्या  
तद्-अन्यतम-रूपवत्त्वम् ऊह्येत;  
न तद्-वैलक्षण्यम् ।  

सामान्यतो वैलक्षण्यानुमानेऽपि  
ईदृशं तद् इति विशेषो दुरवधरः ।  
विवक्षित-विशेषस्यैव साध्यत्व-स्वीकारे तद्-अप्रसिद्धिः । तन्-निरूपित-व्याप्तेर् हेताव् अभावश् च;  
हेतोः करणत्व-रूपस्य सामान्यत्वाद् इति भावः ।  

अतोऽनुमानं गोलकादि-विश्रान्तं स्याद् इति ॥ ३६ ॥
</details>

<details><summary>सौम्य-वरद-रामानुज-गूढार्थ-प्रकाशः - ३६</summary>

रूपादिज्ञानेति ॥ अलौकिकविशेषप्रतिपत्तिरिति । आहङ्कारिकत्वमणुत्वं सर्गादिप्रलययोरेवोत्पत्तिविनाशौ इत्यादि विशेषज्ञानमित्यर्थः । 

> चन्द्र-बिम्ब-पर-भागादिषु व्यवधान-विप्रकर्षादिभिर् अस्मद्-आदीन्द्रिय-ग्रहणानर्हेषु नानुमानम्  

**चन्द्रबिम्बपरभागादिषु** - चन्द्रबिम्बस्योपरितनभागादिषु विद्यमानैरिति शेषः (?) ।  

> तस्य पक्षाश्रय--हेतु-धर्म--व्यापकान्वय-मात्रातिरिक्तेषु प्रवृत्त्य्-अयोगात्,  

**तस्येति** ।  
पक्षाश्रयशब्दः पक्ष अश्रयो यस्येति पक्षतावच्छेदकपरः ।  
पक्षाश्रयेण सह  
हेतु-धर्मेण व्याप्ति-पक्ष-धर्मता-रूपेण  
व्यापकस्य साध्यस्य अन्वयः  
सामानाधिकरण्यम् इत्यर्थः । 

प्रवृत्त्य्-अयोगादिति ।  
रूपाद्य्-उपलब्धौ अधिष्ठानातिरिक्त-करण-विशेषस्य,  
क्षित्य्-आदौ जीवातिरिक्त-कर्तृ-विशेषस्य +++(←"लक्ष्मीसहितो लोककर्ता" इत्यादि)+++ च  
साध्यादि-बहिर्-भूतत्वात्  
नानुमेयत्वम् इति भावः ।  

> ननु कार्यत्वस्य क्रियात्वस्य च पक्ष-धर्मता-बलात् कर्तृ-करण-विशेष-सिद्धिर् 

इत्यत्र चोद्ये - कर्तृत्व-करणत्वादि-साध्य-सामान्यस्य  
जीवातिरिक्तेन्द्रियेश्वरत्व-रूप--विवक्षित-विशेषस्य विरुद्धेन जीवत्वेन,  
अधिष्ठानाद्य्-अतिरिक्तातीन्द्रिय-करणत्व-रूप-विशेषस्य  
विरुद्धेन आलोकत्वादिना च व्याप्तत्वेन दर्शनात्  
पक्ष-धर्मता-बलस्य विशेषोपस्थापकत्वं न सम्भवतीत्याह - साध्यसामान्यस्येति ॥ ३६ ॥
</details>

<details><summary>अभिनव-रङ्गनाथः भाव-प्रकाशः - ३६</summary>

\*इन्द्रियाणीत्यादि - अत्र 'पञ्चचेन्द्रियगोचराः' इति द्वितीयपादे चशब्दाव्यवहितपूर्ववर्तिपञ्चपदार्थे इन्द्रियगोचरपदार्थान्वयवत् प्रथमपादे एकपदार्थेऽपि इन्द्रियपदार्थान्वयः प्रतिपिपादयिषित इति प्रतीयते । यदि मनस इन्द्रियत्वं नाभिप्रैष्यद्भगवान् तदा 'इन्द्रियाणि दश मनः', इत्येवावक्ष्यत्; न च तथोवाच! अतो मनस इन्द्रियत्वमनेन सिध्यति । श्रुतिषु मनस इन्द्रियेभ्यः पृथङ्निर्देशेनानिन्द्रियत्वव्यामोहं शमयितुं 'एकादशेन्द्रियाणि' इत्याद्युक्तौ श्रुतिविरुद्धया स्मृत्या नाभीष्टसिद्धिरिति शङ्का स्यात्, तदपनोदनाय 'इन्द्रियाणि दशैकं च' इत्युक्तिः । अत्र मनसः प्राधान्यबोधनाय भिन्नराशीकरणं; तेन च मनसः प्राधान्यविवक्षया श्रुतिषु पृथङ्निर्देशः उपपद्यते इति न ततोऽनिन्द्रियत्वसिद्धिः । एतदेवाभिप्रेत्य शङ्कराचार्यैः गीताभाष्ये 'इन्द्रियाणि दश'; श्रोत्रादीनि पञ्च बुद्ध्युत्पादकत्वाद्बुद्धीन्द्रियाणि; वाक्पाण्यादीनि पञ्च कर्मनिर्वर्तकत्वात् कर्मेन्द्रियाणि; तानि दश एकं च; किं तत्? मनः; एकादशं संकल्पाद्यात्मकम्' इत्यत्र संकल्पाद्यात्मकमित्यनेन मनसः प्राधान्यं बोधितं एकादशमित्यनेन मनस इन्द्रियत्वं च, अन्यथा तस्य वैयर्थ्यं स्यात् । एकादशमित्यनेन 'एकादशं मनश्चात्र' (१-२) इति विष्णुपुराणवचनं स्मारितम् । तत्र च संदर्भे 'श्रोत्रमत्र च पञ्चमम्' 'वाक्च मैत्रेय पञ्चमी', इत्यत्र इन्द्रियेणैव संख्यापूरणस्य विवक्षितत्वेन 'एकादशं मनश्चात्रेत्यत्रापि मनसा इन्द्रियेणैव सख्यापूरण विवक्षितमिति प्रतीयते । एवं 'तानि चैतानि सांख्याश्चतुर्विंशतितत्वान्याचक्षते' इति तत्रत्यगीताभाष्यवाक्येन सांख्यवत्स्वमतेऽपि मनस इन्द्रियत्वमेवेति सूचितम् । अत एव 'इन्द्रियाणां मनश्चास्मि' इति गीताभाष्ये 'इन्द्रियाणामेकादशानां मनश्चास्मि इत्युक्ति 'त इन्द्रियाणि' इत्यादिसूत्रभाष्ये स्मृतौ त्वेकादशेन्द्रियाणीति मनोऽपीन्द्रियत्वेन श्रोत्रादिवत्संगृह्यते' इत्युक्तिः; तत्रैव तद्विवरणब्रह्मविद्याभरणे स्मृतौ त्वेकादशेति - "इन्द्रियाणि दशैकं च पञ्च चेन्द्रियगोचराः' इत्यादौ इत्याद्युक्तिः एवं भामत्याद्युक्तिश्च संगच्छते । अतो मनस इन्द्रियत्वं शङ्कराचार्याणामप्यभिमतमिति ॥ ३६ ॥
</details>








