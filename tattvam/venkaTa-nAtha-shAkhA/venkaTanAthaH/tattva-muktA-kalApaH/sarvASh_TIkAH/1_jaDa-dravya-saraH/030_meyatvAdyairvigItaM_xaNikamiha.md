+++
title = "030 मेयत्वाद्यैर्विगीतं क्षणिकमिह"

+++
<details><summary>मूलम्</summary>

मेयत्वाद्यैर्विगीतं क्षणिकमिह जगत्स्यात्क्षणोपाधिवच्चेत् बाधो दृष्टान्तहानिः स्थिर इति विदितो यत्क्षणस्याप्युपाधिः ।  
सामग्री कार्यशून्या क्षण इयमपि तद्धेतुसंघो न चासौ हेतुर्नान्यः स्थिरास्ते क्रमवदुपधिवत्स्यात्क्षणत्वं स्थिरेऽपि ॥ ३० ॥
</details>

<details><summary>वरदार्य-सर्वाङ्कषा - ३०</summary>

क्षणिकत्व-साधकम् अनुमानान्तरम् अनूद्य  
दूषयति मेयत्वाद्यैर् इत्यादि ।  
इह **विगीतं** = विमतं जगत् **मेयत्वाद्यैः** = प्रमेयत्वादि-हेतुभिः क्षणिकम्, क्षणोपाधिवत् स्यात्; **चेत्** = यदि इति पूर्वपक्षः ।  




[[66]]

> 'विमतं जगत् क्षणिकम्,  
> प्रमेयत्वात्, क्षणोपाधिवत्'  

इति प्रयोगः ।  
'आद्य'-पदेन सत्त्वादिपरिग्रहः ।  

लोके **क्षण**-शब्दः, तदर्थः कालविशेषश्च सर्वसंमतः ।  
तेन यः कश्चन क्षण-पदार्थः  
सर्वैर् अप्य् अङ्गीकार्य एव ।  
न हि क्षण-शब्दः,  
शश-शृङ्ग-शब्द-तुल्यः ।  

अतः तद्-दृष्टान्तेनैव  
इतरेषां सर्वेषामपि वस्तूनां क्षणिकत्वं साधयामो वयम् ।  

न च भवत्संमतः क्षणव्यवहारः  
अस्माकं सर्वथा न संमतः ।  
किन्तु स्थिरस्यैव कस्यचिद् वस्तुनः  
उपाधि-विशेष-संबन्धात् क्षण-व्यवहार-हेतुतां वदामः ।  

> अतश्च दृष्टान्ताभावात्  
उक्तम् अनुमानम् अप्रयोजकम् 

इति चेत्;  
अस्तु तर्हि क्षण-व्यवहारोपाधि-भूतः कश्चित्पदार्थः भवत्-संमत एव दृष्टान्तः ।  
तस्य स्थिरत्वे हि न क्षणोपाधित्वं तस्य युज्यते ।  
अतस्स एवास्तु दृष्टान्तः ।  
अतश्च दृष्टान्तलाभात् नाप्रयोजकं तद्-अनुमानम् 

इति पूर्वपक्षः ॥ 



तत्र दोषमाह – बाध इत्यादि । प्रथमं प्रत्यक्षबाधः । ' वह्निः अनुष्णः, प्रमेयत्वात्, घटवत्' इत्येतत्तुल्यः सोऽपि प्रयोगः । ननु दृष्टान्तस्य सत्त्वात् बाधनिश्चयः कथमित्यत्राह - दृष्टान्तहानिरिति । अक्षणिकस्य कथं दृष्टान्तत्वम्? इत्यत्राह - स्थिर इत्यादि । **यत्** = यस्मात् **क्षणस्य** = क्षणव्यवहारस्य उपाधिरपि स्थिरः इति **विदितः** = निश्चितः, अतः दृष्टान्तहानिः । कोऽसौ, स्थिरोऽपि क्षणव्यवहारोपाधिः ? इत्यत्राह - सामग्रीत्यादि । कार्यशून्या सामग्री **क्षणः** = क्षणव्यवहारोपाधिः । अयमाशयः - सामग्री नाम सर्वकारणसमुदायः, यस्यां संपन्नायां समनन्तरक्षणे कार्येण भवितव्यम् । यथा घटकारणानि दण्डचक्रसलिलकुलालादीनि प्रत्येकं कारणानि भवन्त्यपि, अन्यतमापाये न घटो भवति । सर्वाण्यपि यदि मिलितानि, तदा समनन्तरे क्षणे घटः अवश्यं भावी । अतश्च घटप्रागभावस्यायमन्तिमक्षणः । घटे उत्पन्ने हि घटप्रागभावो नश्यति । अतश्च घटसामग्र्येव घटप्रागभावस्यान्तिमः क्षणः । न च सिद्धान्ते प्रागभावोऽपि नाङ्गीक्रियत इति शङ्खयम्; प्रागभावः अतिरिक्तो नास्तीत्येतावन्मात्रम् । एवञ्च घटरूपकार्यशून्या सामग्री घटाव्यवहितपूर्वक्षणमात्रे वर्तते । अतः सैव क्षणोपाधिः । 

> ननु तर्हि एकक्षण-मात्र-वृत्तिः सामग्र्याख्यः  
> कश्चित् क्षणिकपदार्थः सिद्ध इति,  
> न दृष्टान्तहानिः 

इत्यत्राह - इयमित्यादि ।  
**इयमपि** = सामग्र्यपि, तद्धेतुसङ्घः ।  
तस्य घटादिकार्यस्य हेतूनां समुदाय एव, न त्वतिरिक्त पदार्थः ।  
तथा च कारणानां समुदाय एव सामग्री,  
न त्वतिरिक्तः पदार्थः।  
अतो दृष्टान्तहानिरेव ।  

> ननु समुदायस्य प्रत्येकानतिरेके प्रत्येककारणान्येव यदि सामग्री,  
तर्हि एककारणसत्त्वेऽपि कार्योत्पत्तिप्रसङ्गः ।  
अतः प्रत्येकापेक्षया  
सामग्री अतिरिक्तैव ।  
सा च क्षणिका सिद्धा

इत्यत्राह - **न चासौ हेतुः** ।  
**असौ** = सामग्री न **हेतुः** = प्रत्येकं हेतुः न सामाग्री,  
किन्तु हेतूनां समुदाय एव ।  
"तर्हि अन्या स्यात् सामाग्री" इत्यत्राह - नान्य इति ।  

न वा प्रत्येकातिरिक्तः समुदायः ।  
**ते** = प्रत्येकपदार्थास् तु **स्थिराः** । अतः न क्षणिकत्वसिद्धिः ॥ 


> ननु किमिदं विलक्षणम् उच्यते,  
समुदायः प्रत्येकस्वरूपोऽपि न,  
अतिरिक्तोऽपि नेति ।  
कोऽस्ति तर्हि तृतीयः पक्ष 

इति चेत्,  
उच्यते - सेना-वन-सभादिवद् इदम् अप्य् अवगन्तव्यम् ।  
सेनादि-पदार्थानां सेना-घटक-पदात्य्-अपेक्षयाऽतिरिक्तत्वम् अपि  
न केनाप्यङ्गीक्रियते, एक-पदात्यात्मकत्वम् अपि नाङ्गीक्रियते ।  

[[67]]



किन्तु, बुद्ध्या कल्पितं 
किञ्चिद्देशकालाद्युपाधिमपेक्ष्य ' एका सेना' इत्युच्यते । 

एकदेशावच्छेदेन मिलितानां नराणां समुदायः 'सभा' इत्युच्यते । 

एवमेव, एककार्योद्देशेनैकस्मिन् काले देशे मिलितानि कारणानि  
सामग्रीत्य् उच्यन्ते ।  
तानि च प्रत्येक-कारणानि स्थिराण्य् एव,  
न क्षणिकानि ।  
अतश् च स्थिराण्य् एव तानि,  
कार्याव्यवहित--प्राक्-क्षणापेक्षया  
‘सामग्री’ इत्य् उच्यन्ते ।  

ततश् चौपाधिकम्,  
अथापि वास्तविकं प्रत्येकम् एकत्वम् एव ।  
अतश्च स्थिराणाम् एव सतां कारणानां   
क्षणोपाधित्वं भवेद् एवेति 'दृष्टान्तहानिः ' सुदृढा ।  

> ननु स्थिरस्य वस्तुनः  
कथं क्षणोपाधित्वम्?  
स्वस्मिन् विद्यमानं धर्मं  
स्वसन्निहिते वस्तुनि यत् आरोपयति,  
स किलोपाधिरुच्यते ।+++(5)+++  
यथा जपाकुसुमं स्वयं रक्तं सत्,  
स्वसंयुक्ते स्फटिके रक्तत्व-व्यवहार-हेतुः उपाधिर् इत्युच्यते ।  
प्रकृते स्वस्मिन्न् एकत्वाभावे  
तद् वस्तु  
कालस्य कथं क्षणोपाधिर् भवेद् 

इत्यत्राह - क्रमवद् इत्यादि । 

स्थिरेऽपि वस्तुनि,  
**क्रम**-विशेष-विशिष्टोपाधिवत्,  
**क्षणत्वम्** =क्षण-व्यवहारोपाधित्वं स्यात् ।  

अयं भावः -  
वैशेषिक-मते  
क्रिया, क्रियातो विभागः, पूर्वसंयोगनाशः, उत्तरसंयोगोत्पत्तिः इति क्रमेण एकैकस्याः क्रियायाः चतुःक्षणावस्थायित्वम् उच्यते ।  
तत्र  
'स्वजन्य-विभाग-प्राग्-अभावावच्छिन्नं कर्म'  
एकः क्षणः, इत्युच्यते ।  
एवं स्व-जन्य-विभागावच्छिन्न-पूर्व-संयोगः द्वितीयक्षणोपाधिः इति ।  
एवञ्च एकस्मिन् वस्तुनि क्रमशः  
ये भवन्ति संयोगविभागादयः,  
तान् आदाय एकैकस्यापि क्षण-व्यवहारस्योपाधित्वं उच्यते ।  

एवं स्थिराणामपि तत्तदुपाधिसंयोगवशात् क्षणव्यवहारोपाधित्वं वर्णितुं शक्यते । यद्यपि सिद्धान्ते क्रिया अतिरिक्ता नाङ्गीक्रियते (अद्र. 107) ।  
एवं विभागः, प्रागभावो वा नाङ्गीक्रियते ।  
अतः वैशेषिकोक्ता प्रक्रिया न वर्णयितुं शक्या; अथापि पूर्वसंयोगनाशः, उत्तरसंयोगोत्पत्तिश्चाङ्गीक्रियेते ।  

तदादायापि, स्वजन्यपूर्वसंयोगनाशावच्छिन्नं कर्मेति वा, स्वजन्योत्तरसंयोगावच्छिन्नं स्वम् इति वा क्षणः वर्णयितुं शक्यते ।  
यद्यपि क्रिया अतिरिक्ता नास्तीत्युच्यते,  
अथापि क्रियाव्यवहार एव नास्तीति न 
क्रिया आश्रय-द्रव्यातिरिक्ता नास्तीत्येवार्थः ।  
एवमेव प्रागभावादि-विषये ज्ञेयम् ।  
अत्र वक्तव्या उपरिष्टाद्भविष्यति (अद्र. स.108) ।  
वस्तुतस्तु – वस्तुन एकक्षणमात्रवृत्तित्वे, विनाशोन्मुखस्यैतस्योत्तरक्षणं प्रति कारणत्वमेव दुरुपपादमिति क्षणपरंपरापि न सिद्ध्येदित्यवगन्तव्यम् ॥ ३० ॥
</details>

<details><summary>वरदार्य-सर्वाङ्कषा-पाठान्तरम् - ३०</summary>

क्षणिकत्वसाधकमनुमानान्तरमनूद्य दूषयति - मेयत्वाद्यैरित्यादि । इह विगीतं = विमतं जगत्‌ मेयत्वाद्यैः = प्रमेयत्वादिहेतुभि: क्षणिकम्‌, क्षणोपाधिवत्‌ स्यात्‌; चेत्‌ = यदि इति पूर्वपक्षः । 'विमतं जगत्‌ क्षणिकम्‌, प्रमेयत्वात्‌, क्षणोपाधिवत्‌' इति प्रयोगः । 'आद्य' पदेन सत्त्वादिपरिग्रहः । लोके क्षणशब्दः, तदर्थः कालविशेषश्च सर्वसंमतः । तेन यः कश्चन क्षणपदार्थः सर्वैरप्यङ्गीकार्य एव । न हि क्षणशब्दः, शशशृङ्गशब्दतुल्यः । अतः तद्दृष्टान्तेनैव इतरेषां सर्वेषामपि वस्तूनां क्षणिकत्वं साधयामो वयम्‌ । न च भवत्संमतः क्षणव्यवहारः अस्माकं सर्वथा न संमतः । किन्तु स्थिरस्यैव कस्यचिद्वस्तुनः उपाधिविशेष- संबन्धात्‌ क्षणव्यवहारहेतुतां वदामः । अतश्च दृष्टान्ताभावात्‌ उक्तमनुमानमप्रयोजकमिति चेत्‌; अस्तु तर्हि क्षणव्यवहारोपधिभूतः कश्चित्पदार्थः भवत्संमत एव दृष्टान्तः । तस्य स्थिरत्वे हि न क्षणोपाधित्वं तस्य युज्यते । अतस्स एवास्तु दृष्टान्तः । अतश्च दृष्टान्तलाभात्‌ नाप्रयोजकं तदनुमानमिति पूर्वपक्षः ॥   
तत्र दोषमाह - बाध इत्यादि । प्रथमं प्रत्यक्षवाधः । 'वह्निः अनुष्णः, प्रमेयत्वात्‌, घटवत्‌' इत्येतत्तुल्यः सोऽपि प्रयोगः । ननु दृष्टान्तस्य सत्त्वात्‌ बाधनिश्चयः कथमित्यत्राह - दृष्टान्तहानिरिति । अक्षणिकस्य कथं दृष्टान्तत्वम्‌? इत्यत्राह - स्थिर इत्यादि । यत्‌ = यस्मात्‌ क्षणस्य = क्षणव्यवहारस्य उपाधिरपि स्थिरः इति विदितः = निश्चितः, अतः दृष्टान्तहानिः । कोऽसौ, स्थिरोऽपि क्षणव्यवहारोपाधिः? इत्यत्राह – सामग्रीत्यादि । कार्यशून्या सामग्री क्षणः = क्षणव्यवहारोपाधिः । अयमाशयः - सामग्री नाम   
सर्वकारणसमुदायः, यस्यां संपन्नायां समनन्तरक्षणे कार्येण भवितव्यम्‌ । यथा घटकारणानि दण्डचक्रसलिलकुलालादीनि प्रत्येकं कारणानि भवन्त्यपि, अन्यतमापाये न घटो भवति । सर्वाण्यपि यदि मिलितानि, तदा समनन्तरे क्षणे घटः अवश्यं भावी । अतश्च घटप्रागभावस्यायमन्तिमक्षणः । घटे उत्पन्ने हि घटप्रागभावो नश्यति । अतश्च घटसामग्र्येव घटप्रागभावस्यान्तिमः क्षणः । न च सिद्धान्ते प्रागभावोऽपि नाङ्गीक्रियत इति शङ्क्यम्‌; प्रागभावः अतिरिक्तो नास्तीत्येतावन्मात्रम्‌ । एवञ्च घटरूपकार्यशून्या सामग्री घटाव्यवहितपूर्वक्षणमात्रे वर्तते । अतः सैव क्षणोपाधिः । ननु तर्हि एकक्षणमात्रवृत्तिः सामग्र्याख्यः कश्चित्‌ क्षणिकपदार्थः सिद्ध इति, न दृष्टान्तहानिः इत्यत्राह – इयमित्यादि । इयमपि = सामग्र्यपि, तद्धेतुसङ्धः । तस्य घटादिकार्यस्य हेतूनां समुदाय एव, न त्वतिरिक्त पदार्थः । तथा च कारणानां समुदाय एव सामग्री, न त्वतिरिक्तः पदार्थः । अतो दृष्टान्तहानिरेव । ननु समुदायस्य प्रत्येकानतिरेके प्रत्येककारणान्येव यदि सामग्री, तर्हि एककारणसत्त्वेऽपि कार्योत्पत्तिप्रसङ्गः । अतः प्रत्येकपेक्षया सामग्री अतिरिक्तैव । सा च क्षणिका सिद्धेत्यत्राह - न चासौ हेतुः । असौ = सामग्री न हेतुः = प्रत्येकं हेतुः न सामग्री, किन्तु हेतूनां समुदाय एव । तर्हि अन्या स्यात्‌ सामग्री इत्यत्राह - नान्य इति । न वा प्रत्येकातिरिक्तः समुदायः । ते = प्रत्येकपदार्थस्तु स्थिराः । अतः न क्षणिकत्वसिद्धिः ॥   
ननु किमिदं विलक्षणमुच्यते, समुदायः प्रत्येकस्वरूपोऽपि न, अतिरिक्तोऽपि नेति । कोऽस्ति तर्हि तृतीयः पक्ष इति चेत्‌, उच्यते - सेनावनसभादिवदिदमप्यवगन्तव्यम्‌ । सेनादिपदार्थानां सेनाघटकपदात्यपे-क्षयाऽतिरिक्तत्वमपि न केनाप्यङ्गीक्रियते, एकपदात्यात्मकत्वमपि नाङ्गीक्रियते । किन्तु, बुद्ध्या कल्पितं किञ्चिदेशकालाद्युपाधिमपेक्ष्य 'एका सेना' इत्युच्यते । एकदेशावच्छेदेन मिलितानां नराणां समुदायः 'सभा' इत्युच्यते । एवमेव, एककार्योद्देशेनैकस्मिन्‌ काले देशे मिलितानि कारणानि सामग्रीत्युच्यन्ते । तानि च प्रत्येककारणानि स्थिराण्येव, न क्षणिकानि । अतश्च स्थिराण्येव तानि, कार्याव्यवहितप्राक्क्षणापेक्षया 'सामग्री ' इत्युच्यन्ते । ततश्चौपाधिकम्‌, अथापि वास्तविकं प्रत्येकमेकत्वमेव । अतश्च स्थिराणामेव सतां कारणानां क्षणोपाधित्वं भवेदेवेति 'दृष्टान्तहानिः' सुदृढा । ननु स्थिरस्य वस्तुनः कथं क्षणोपाधित्वम्‌? स्वस्मिन्‌ विद्यमानं धर्मं स्वसतन्निहिते वस्तुनि यत्‌ आरोपयति, स किलोपाधिरुच्यते । यथा जपाकुसुमं स्वयं रक्तं सत्‌, स्वसंयुक्ते स्फटिके रक्तत्वव्यवहारहेतुः उपाधिरित्युच्यते । प्रकृते स्वस्मिन्नेकत्वाभावे तद्वस्तु कालस्य कथं क्षणोपाधिर्भवेदित्यत्राह – क्रमवदित्यादि । स्थिरेऽपि वस्तुनि, क्रमविशेषविशिष्टोपाधिवत्‌, क्षणत्वम्‌ = क्षणव्यवहारोपाधित्वं स्यात्‌ । अयं भावः - वैशोषिकमते क्रिया, क्रियातो विभागः, विभागात्‌ पूर्वसंयोगनाशः, उत्तरसंयोगोत्पत्तिः इति क्रमेण एकैकस्याः क्रियायाः चतुःक्षणावस्थायित्वम् उच्यते । तत्र 'स्वजन्यविभागप्रागभावावच्छिन्नं कर्म' एकः क्षणः, इत्युच्यते । एवं स्वजन्यविभागावच्छिन्नपूर्वसंयोगः द्वितीयक्षणोपाधिः इति । एवञ्च एकस्मिन्‌ वस्तुनि क्रमशः ये भवन्ति संयोगविभागादयः, तानादाय एकैकस्यापि क्षणव्यवहारस्योपाधित्वम् उच्यते । एवं सथिराणामपि तत्तदुपाधिसंयोगवशात्‌ क्षणव्यवहारोपाधित्वं वर्णितुं शक्यते । यद्यपि सिद्धान्ते क्रिया अतिरिक्ता नाङ्गीक्रियते (अद्र.१०७) । एवं विभागः, प्रागभावो वा नाङ्गीक्रियते । अतः वैशेषिकोक्ता प्रक्रिया न वर्णयितुं शक्या; अथापि पूर्वसंयोगनाशः, उत्तरसंयोगेत्पत्तिङ्गीक्रियेते । तदादायापि, स्वजन्यपूर्वसंयोगनाशावच्छिन्नं कर्मेति वा, स्वजन्योत्तरसंयोगावच्छिन्नं स्वम्‌ इति वा क्षणः वर्णयितुं शक्यते । यद्यपि क्रिया अतिरिक्ता नास्तीत्युच्यते, अथापि क्रियाव्यवहार एव नास्तीति न, क्रिया आश्रयद्रव्यातिरिक्ता नास्तीत्येवार्थः । एवमेव प्रागभावादिविषये ज्ञेयम्‌ । अत्र वक्तव्यम् उपरिष्टाद्भविष्यति (अद्र.स.१०८) । वस्तुतस्तु - वस्तुन एकक्षणमात्रवृत्तित्वे, विनाशोन्मुखस्येतस्योत्तरक्षणं प्रति कारणत्वमेव दुरुपपादमिति क्षणपरंपरापि न सिद्ध्येदित्यवगन्तव्यम्‌ ॥ ३० ॥
</details>

<details><summary>वरदार्य-सुबोधिनी (कन्नड)</summary>

[[42]] 

हीगॆ प्रत्यक्षदिन्दले क्षणिकत्वसिद्धियन्नु निराकरिसि,  
अनुमानदिन्द क्षणिकत्ववन्नु साधिसुव क्रमवन्नु  
ईग दूषिसुत्तारॆ 

> इह विगीतं जगत्,  
मेयत्वाद्यैः क्षणोपाधिवत् क्षणिकं-

इल्लि विवादक्कॆ ऒळगाग् इरुव घटादि समस्तवस्तुगळु  
प्रमेय, सत्व मुन्ताद हेतुगळिन्द, क्षण-व्यवहारक्कॆ कारणवाद उपाधियन्तॆ  
क्षणमात्रवे इरुवुदु. 


> चेत् बाधः दृष्टानहानिः -  

हीगॆन्दरॆ - प्रत्यक्षबाध सिद्ध.  
दृष्टान्तवू दॊरॆयुवुदिल्ल.  

> यत् क्षणस्य उपाधिर् अपि स्थिर इति विदितः 

एकॆन्दरॆ नीवु दृष्टान्तवागि हेळिद क्षणव्यवहारद उपाधियू सह  
स्थिरवॆन्दे लोकदल्लि निश्चितवागिदॆ. 

अदु यावुदॆन्दरॆ 

> कार्यशून्या सामग्रि क्षणः-

कार्यवन्नु हुट्टिसद कारणसमुदायवे क्षणपदद अर्थवागिदॆ. 

इयमपि तद्देतुसङ्घः 

ई सामग्रियू सह आ कार्यक्कॆ कारणवाद वस्तुगळ मिळन मात्रवे आगिरुत्तदॆ, अतिरिक्तवल्ल. असन्य हेतुः - ई सामग्रि प्रत्येक कारणस्वरूपरू अल्ल. न च अन्यः अतिरिक्त पदार्थवू अल्ल. ते स्थिरा-आ सामग्रियल्लि सेरिरुव हेतुगळु स्थिरवाद पदार्थगळे हॊरतु क्षणिकवाद्दल्ल. स्थिरेऽपि क्षणत्वं, क्रम वदुपधिवत स्यात् स्थिरवाद वस्तुविनल्लि क्षणव्यवहारक्कॆ उपाधि यागिरुविकॆयु क्रमविशेषविशिष्टवाद क्रियाद्रुपाधिगळन्तॆ सम्भविसुत्तदॆ. 

“क्षण' ऎम्ब व्यवहार सर्वसम्मत.  
इदरिन्द ऒन्दे ऒन्दु क्षणमात्र इरबल्ल  
ऒन्दु वस्तुवन्नु ऎल्लरू ऒप्पलेबेकु.  
इदन्नु दृष्टान्तवागिट्टु कॊण्डु  
'विमतं क्षणिकं प्रमेयत्वात्'  
ऎम्ब अनुमानदिन्द  
जगत्ति नल्लिरुव ऎल्लवस्तुगळन्नु  
क्षणिकवॆन्दु बौद्धरु समर्थिसुत्तारॆ. 

'सोऽयं' ऎम्ब प्रत्यभिज्ञॆयु  
रमाणवॆन्दु समर्थिसिरुवदरिन्द  
ई अनुमान  
आ प्रत्यभिज्ञा प्रत्यक्षदिन्द बाधितवागुत्तदॆ.  

ऒन्दु क्षणमात्रविरुव पदार्थवन्नु सिद्धान्तदल्लि ऒप्पुवुदिल्लवाद्दरिन्द  
आ अनुमानदल्लि दृष्टान्तवू दॊरॆयुवुदिल्ल.  
दृष्टान्तवादि प्रतिवादिगळिब्बरिगू सम्मतवागिरबेकु. 


43 

ऒन्दु क्षणमात्रविरुव पदार्थवे इल्लव् ऎन्दरॆ  
'क्षण' ऎम्ब पदक्कॆ अर्थवेनु ?  
ऎन्दरॆ कार्य हुट्टुवुदक्कॆ अव्यवहितपूर्वकालदल्लि कूडिरुव  
आ कार्यद सामग्रिये  
क्षणव्यवहारक्कॆ आधारवागिरुत्तदॆ.  

ऒन्दु कार्यक्कॆ अनेक कारणगळिरुत्तवॆ.  
अवॆल्लवू ऒट्टुगूडिद कूडले  
आ कार्य आगिये तीरबेकु.  
इल्लदिद्दल्लि  
यावुदो ऒन्दु कारणद कॊरतॆ अल्लि इद्दे इरबेकु.  
ऎल्ला कारणगळू कूडिद्दल्लि  
कूडले अल्लि कार्य हुट्टलु  
ऒन्दु क्षणमात्रवू तडॆयागलु साध्यवे इल्ल.  
आद्दरिन्द ऒन्दु कार्य हुट्टुवुदक्कॆ  
अव्यवहितपूर्वकालदल्लि  
ऎल्ल कारणगळ मेळन अत्यावश्यक.  
ई मेळनवे सामग्रि.  
इदे 'क्षण' व्यवहारक्कॆ कारणवागिरुत्तदॆ. 


प्रत्येक ऒन्दॊन्दॆ कारणमात्रव् इद्दाग  
आ कार्य बरदे इरुवुदरिन्द  
'सामग्रि' ऎम्बुदु प्रत्येक-कारणवू अल्ल.  

समुदाय ऎन्नुवुदु  
प्रत्येक वस्तुविगिन्तलू  
ऒन्दु अतिरिक्त पदार्थविल्लवाद्दरिन्द  
सामग्रि क्षणिकवाद ऒन्दु हॊस वस्तुवू अल्ल.  
सेनावनादि व्यवहारगळल्लि अतिरिक्तपदार्थविल्लदिद्दरू विलक्षण व्यवहार बरुवुदु सर्वसम्मत. (श्लो- २१.)  

आद्दरिन्द स्थिरवाद वस्तुगळू सह  
ऒन्दु विशिष्ट रीतियल्लि कूडिदाग  
आ ऒन्दु विशिष्ट कालक्कॆ  
'क्षण' ऎम्ब व्यवहार बरुवुदरल्लि  
याव अभ्यन्तरवू इरुवुदिल्ल.  

काल अखण्डवाद ऒन्दे वस्तु, दिन, मास, वर्ष मुन्ताद व्यवहारगळु  
सूर्यचलन मुन्ताद उपाधिगळिन्दले नडॆयुत्तवॆ.  
क्रमवाद अनेक सूर्योदयगळन्नु  
नम्म बुद्धियिन्द ऒट्टागि भाविसि  कॊण्डाग  
तिङ्गळु मुन्तादि व्यवहारगळु नडॆयुवन्तॆ,  
स्थिरवाद उपाधिगळिन्दलू  
क्षणव्यवहार नडॆयलु साध्य.  
आद्दरिन्द  
ऒन्दु क्षणमात्र इरुवन्तह याव पदार्थवू इल्लवाद्दरिन्द  
आ दृष्टान्तदिन्द उळिद वस्तुगळिगू  
क्षणिकत्ववन्नु साधिसलु शक्यविल्ल ॥ ३० । 
</details>

<details><summary>सर्वार्थसिद्धिः</summary>

क्षणभङ्गसाधनान्तरं दूषयितुमनुवक्ति- मेयत्वाद्यैरिति ॥  

**इह**- पक्ष-दृष्टान्त-विकल्पार्हे वस्तुजाते ;  
**विगीतं क्षणिकं**  
**मेयत्वात्** सत्त्वात् भासमानत्वाद्वा ।  

अत्र **स्याद्** इत्यनेनाक्षणिकतायाम् अ-सत्त्व-प्रसङ्गः सूच्यते ।  
अर्थक्रियाकारित्वं हि सत्त्वम् ;  
तच्च कुर्वत्-क्षणस्यैवास्ति ।  
अकुर्वत्-क्षणस्य तु  
तद्-अभावाद् असत्त्वं प्राप्तम् इति,  
घट-जल-धरादौ दृष्टान्तिते  
साध्य-वैकल्यं क्रमेण कथंचित् परिहर्तव्यम् ।  

इह तु न तथेत्य् अभिप्रायेण  
क्षणोपाधि-वचनम् ।  
इति औचित्याद् आक्रष्टव्यः ।  
अत्र बाधोक्तिस्  
साध्य-विकल्पेन बहुधा भाव्या ।  
तथा हि-  
क्षणिकत्वं नाम क्षण-संभवत्त्वं वा, क्षण-काल-संबन्धित्वं वा, क्षण-मात्र-वर्तित्वं वा,  क्षणद्वयसंबन्धशून्यत्वं वा, क्षणकालत्वं वा, तदुपाधित्वं वा ? 

नाद्यः, सिद्धसाधनात्, स्थिरमपि नस्सामग्र्या क्षणे  
संभवतीति । न द्वितीयः, तत एव । कालमेवानिच्छतस्ते कोऽसौ क्षणकालः ? कश्च तत्संबन्धः ? तदभ्युपगमे सिद्धान्तबाधः । अत एव न तृतीयोऽपि ; प्रत्यभिज्ञया च बाधः प्रागुक्तः । न चतुर्थः, उक्तबाधादेव ; क्षणेतरस्य तथात्वे  
खपुष्पवदसत्त्वप्रसङ्गस्य दुर्वारत्वात् । त्वन्मते च खपुष्पनिदर्शनेन प्रसञ्जनं युक्तम् । एवमपि हि ब्रूथ--  
"तस्माद्वैधर्म्यदृष्टान्ते नेष्टोऽवश्यमिहाश्रयः । तदभावे च तन्नेति वचनादेव तद्गतेः" ॥ इति ।  
अन्येऽपि केचिदाहुः-. "यस्मिन्ननित्यता नास्ति कार्यताऽपि न विद्यते । तस्मिन्यथा खपुष्पादाविति शक्यं हि भाषितुम्" ॥  
इति । न पञ्चमः, तद्देशतद्वर्तिनोरिव कालतद्वर्तिनोरैक्यस्य प्रत्यक्षेण बाधात् । तत एव न षष्ठः ; यदा हि घटादयः  
स्वरूपेण क्षणोपाधयः स्युः कालतारतम्यधीः कुत्रापि न भवेत् । तथा च स्थिरशङ्काया एवानुदयात् निर्विषयमनुमानं स्यात् । सर्वस्य च त्रिलोकस्य स्वप्रयोजनेच्छया हि प्रवृत्तिः । सा फलार्थिनः फलिनश्च भेदे बाध्यते ।  
न च त्वमपि कृत्येषु निरन्वयविनाशवत् । मत्सन्तानसमृद्ध्यर्थमिति मत्वा प्रवर्तसे ॥  
तदिह स्वाभिप्रायादिबाधश्च । आत्मदृष्टान्तेन च प्रत्यनुमानबाधः । तत्र साध्यवैकल्यं च घटादीन्निदर्शयद्भिः युष्माभि-  
रिव क्रमात्प्रशमनीयम् । अस्ति च सोऽहमिति प्रत्यभिज्ञयाऽस्माकं तत्सिद्धिः । आलयविज्ञानसन्ततिविषयेयमिति  
चेत्, इदमपि परिभाषामात्रम्, प्रमाणाभावात् । "नान्यदृष्टं स्मरत्यन्य इति परिभाषाया निर्बाधत्वाच्च । निरर्थकं चेद-  
मालयविज्ञानसन्ततिकल्पनम् ; तस्य प्रवृत्तिविज्ञानेन सह सर्वप्रकारसंबन्धायोगात्" इति । अथ क्षणोपाधिवदित्युक्तं प्रति-  
वक्ति- दृष्टान्तहानिरिति । अक्षणिकत्वे कथं क्षणोपाधिरित्यत्र गढाभिप्राय आह- सामग्रीति । कार्यशून्या-कार्य-  
प्रागभावसमन्वितेत्यर्थः ।  
क्षणः- क्षणोपाधिरिति यावत् ।  
तथाऽपि तस्य क्षणिकत्वं  
न प्रतिक्षिप्तमित्यत्राह- इयमपीति ।  

ननु हेतूनां संघोऽपि हेत्वनतिरिक्तश्चेत् तेषां भवत्पक्षे स्थिरत्वान्न क्षणोपाधित्वम् । अतिरिक्तोऽप्यक्षणिकः क्षणोपाधिर्न  
स्यादित्यत्राह- न चेति । अयं भावः- संघशब्दो न संबन्धमात्रवाचकः, संबन्धशब्दपर्यायत्वाप्रसिद्धेः । न च तत्तत्सं-  
बन्धिस्वरूपवाचकः, प्रत्येकमप्रयोगात् । अतः केनचिदुपाधिना संगृहीतास्त एव संघशब्दार्थः । तत्र यदि त एव  
क्षणोपाधितया दृष्टान्तीक्रियन्ते तथा सति स्थिरास्त इति । ननु तत्संहतिहेतुरुपाधिदृष्टान्तः स्यात् । मैवम् ; न हि नः  
केवलनित्यात् केवलानित्याद्वा कस्यचिदपि कार्यस्योत्पत्तिः ; किंतु तत्समुदायात् । तत्र नित्यांशे तावत्क्षणिकशङ्काऽपि  
नास्ति, अनित्येऽपि यतश्चिरोत्पन्नाद्धेतोस्संघभावः सोऽपि स्थिरतरः । यस्तु चरमस्सहकारी स च स्थिर एव सन्  
स्वकार्यप्रागभावोपहितन्द्रपः कालमवच्छिन्दन् क्षणोपाधिरित्युच्यते, तदुपधानं च तस्य प्रत्यक्षादिसिद्धम् । न चात्र क्षणिकं  
किंचित्सिध्यति अनवच्छिन्नस्य कालतत्त्वस्य कालपरिच्छेदलक्षणानित्यताभावात् ।  
क्रियादिश्च स्थिरोऽप्येवं क्षणोपाधिर्विशेषकैः । तत्प्रकर्षनिकर्षैस्तु तत्तत्कालप्रकल्पना ॥  
इयं तावत्सर्वलोकसाक्षिकी, क्षणकालावच्छेदकयोः प्रागूर्ध्वव्यापिनोरक्षणिकत्वात्, तदवच्छिन्नस्य कालस्य तु क्षणत्वादेव  
न क्षणिकत्वमिति वस्तुस्थितिः । त्वत्पक्षे तु क्षणकालावच्छेदः क्षणोपाधिरसिद्धः कालस्यैवाभावात् । न चासिद्धोऽपि  
साध्यः स्वमतविरोधात् । यथाऽऽहुः- "योऽपि तावत्परासिद्धः स्वयं सिद्धोऽभिधीयते । भवेत्तत्र प्रतीकारः स्वतोऽसिद्धे तु का क्रिया" ॥ इति । अनन्यावच्छेदार्थेन स्वरूपेणैव कश्चित्क्षणशब्दवाच्य इति चेत्, तर्हि क्षणभङ्गसाधनात्पूर्वमसिद्धः कथं दृष्टान्तः स्यात् ? उत्तरप्रागभावाप्तपूर्वध्वंसैककालतः । मध्यमक्षणतादृक्त्वं व्यवस्थाप्यं त्वयाऽप्यतः ॥  

> ननु क्षण-क्षरण-स्वभावा प्रकृतिर्  
इति हि भवत्-सिद्धान्तः ।  
अत्र प्रतिक्षणम् उदय-विलयिनो विकाराः क्षणिका एवेति  
तद्-दृष्टान्तेनान्येषां युष्माभिः किं नानुमीयत 

इति चेत्,  
अशक्यत्वाद् अयं सुहृद्-उपदेशस् त्यज्यते ।  
सर्व-क्षणिकत्वं साधयितुम् उपक्रम्य  
स्थिर-द्रव्य-वृत्ति-क्षणिक-विकारवद् इति कथं दृष्टान्तयेम् ?  
तेषु च न त्वद्-अभिमतं क्षणिकत्वम्,  
प्रदीपादिवद् आशुतरवद् विनाशित्व-मात्रेण क्षणिकतोक्तेः । 

तद् एतद् अभिप्रेत्याह-  
क्रमवदिति ।  
**क्षणत्वं**- क्षणोपाधित्वम् इत्यर्थः ।  

> द्वयोर् अयुगपद्-दृष्टिर्  
युगपच्च यथायथम् ।  
अशक्यापह्नवा तस्माद्  
अस्मद्-उक्तैव पद्धतिः ॥ ३० ॥
</details>

<details><summary>नरसिंह-देवः आनन्ददायिनी - ३०</summary>

ननु क्षणिकत्वानुमानं पूर्वं दूषित(मिति)मेव पुनस्तद्दूषणे पौनरुक्त्यमित्याशङ्क्यावतारयति - क्षणभङ्गेति । इहेत्यस्य जगत्परत्वेऽनन्वयमाशङ्क्य तस्या(इहशब्दा)र्थमाह - पक्षदृष्टान्तेति - विगीतं - क्षणिकत्वेन विप्रतिपन्नं । प्रयोगप्रदर्शनमिदं तन्मते उदाहरणोपनययोरेव प्रयोक्तव्यत्वात् । आदिशब्दार्थमाह -भासमानत्वाद्वेति । स्यादित्यनेनेति - स्यादित्यस्य सत्त्ववाचित्वात् क्षणिकं स्यादिति समभिव्याहारेण सत्त्वव्यापकं क्षणिकत्वमिति गम्य(मानत्वादिति)त इति भावः । क्षणिकत्वस्य सत्त्वव्यापकत्वे अनुकूलतर्कमाह - अर्थक्रियाकारित्वमिति । क्षणिकत्वाभावे कुसूलस्थानां बीजानामङ्कुरादिरूपकार्यजनकत्वरूपकुर्वत्त्वाभावात् सत्त्वं न स्यात्; क्षणिकत्वे तु पूर्वपूर्वेषां क्षणानां उत्तरोत्तरक्षणजनकत्वात् कुर्वत्त्वं सिध्यतीति भावः । इतिरिति - तथा च क्षणोपाधिवदितीति मूले सम्बन्धः । बाधोक्तिरिति - विशेषानुपादानादिति भावः । यद्यपि क्वचित्क्वचिद्विकल्पे बाधो न प्रदर्श्यत इति बाधबहुत्वोपपादनार्थं साध्यविकल्प इति न संगच्छत इति मन्दधियां प्रतिभाति; तथाऽपि सर्वविकल्पकोटिष्वपि बाधप्रदर्शनं न प्रतिज्ञार्थः । किंतु विकल्पितकोटिषु यथासम्भवं तत्प्रदर्शनं प्रतिज्ञार्थ इति द्रष्टव्यम् । क्षणिकत्वं नामेति - क्षणे भवः क्षणे जातः क्षणोऽस्यास्तीत्यर्थविवक्षायां कुमुदादित्वात् ठच् । अत इनिठनाविति वा ठनि क्षणिकशब्दस्य निष्पत्तेः । विनयादित्वाद्वा संज्ञापूर्वकपरिभाषया वृद्ध्यभावाद्वा व्युत्पत्तिसम्भवात् अवधारणविवक्षातदभावाद्यार्थिकार्थविवक्षानुसारेण विकल्पसम्भवात् नासम्भावितविकल्पदोष इति द्रष्टव्यं । तत एवेति-स्थिरस्यापि सामग्रीक्षणे सम्बन्धसम्भवेन सिद्धसाधनादित्यर्थः । व्याप्तिग्राहकाभावाद्व्याप्यत्वासिद्धिरिति चाह - कालमेवेति । सिद्धान्तबाधः - अपसिद्धान्तः । 'निराधारा निर्धर्मकाश्च रूपादयश्चत्वारः पदार्थाः' ।  
वात्सीपुत्रास्तु शब्दादीन् पञ्च वैभाषिका विदुः ।  
शब्दात्मानश्चतुर्ष्वेव केचिदित्यपरेऽब्रुवन् ॥  
इति परिगणनेन कालानङ्गीकारादिति भावः । अत एव - अपसिद्धान्तादिप्रसङ्गादेव । अक्षणिकत्वे सत्त्वं न स्यादिति तदीयतर्कस्य प्रतिहतमाह - क्षणेतरस्येति । विवादाध्यासितमसत् क्षणेतरत्वे सति क्षणद्वयसम्बन्धशून्यत्वात् इत्यर्थः । ननु सर्वत्र प्रामाणिकस्यैव दृष्टान्तत्वात् खपुष्पनिदर्शनेन प्रतिरोधो न युक्त इत्यत्राह -त्वन्मते चेति । क्षणिकत्वसाधने असतो विपर्ययदृष्टान्तकरणादिति भावः । तदीयसंमतिमाह -एवमपीति । ननु व्यतिरेकव्याप्तिः कथं गृह्यते? यदक्षणिकं तदसत् यथा खपुष्पमिति व्याप्तिग्रहाधिकरणस्याप्रामाणिकत्वात् प्रामाणिकस्यैव सर्वत्र दृष्टान्तत्वादिति शङ्कायां 'तदभावे च तन्न' इति वचनादपि व्यतिरेकव्याप्तेरवगमो यस्मात्तस्माद्वैधर्म्यदृष्टान्ते व्यतिरेकव्याप्तिग्रहे आश्रयापेक्षानियमो नास्तीत्यपि ब्रूथेत्यर्थः । तथा च प्रतिरोधो न(सम्भवति) युक्त इति भावः । अन्येऽपि - सौगतैकदैशिनोऽपि । अनित्यता - क्षणिकत्वं । अन्धे नैयायिकैकदेशिन इत्य(परेऽ)प्याहुः । बाधादिति - अस्मिन् क्षणे अयं वर्तत इति भेदग्राहित्वात्प्रत्यक्षस्येति भावः । तत एवेति - क्षणोपाधेश्च भेदग्राहिप्रमाणबाधादेवेत्यर्थः । भेदग्रहमेवोपपादयति - य(दि)दा हीति । सर्वपदार्थानां स्वरूपेणोपाधित्वे स्वस्वावच्छिन्नकालस्यैव क्षणत्वात् सर्वेषां च स्वावछिन्नकाल एव वृत्तेः कालतारतम्यं न स्यात् । स्वकालातिरिक्तकालवृत्तित्वरूपस्य वैषम्यस्यासम्भवात् । नन्विष्टापत्तिः; क्षणिकवादिनः सर्वस्यापि क्षणकालवृत्तित्वादित्यत्राह - तथाचेति । स्वावच्छिन्नकालमात्रस्य क्षणकालत्वात् तदतिरिक्तवृत्तित्वं हि स्थिरत्वं भवन्मते निरस्यं! नचेदं कस्यचिदपि सम्भाव्यते! स्वकालवृत्तित्वस्य स्थैर्यवादिभिरप्यङ्गीकारात्; अतिरिक्तवृत्तित्वे सन्देहाभावात् एतादृशक्षणिकत्वसाधने सिद्धसाधनता स्यात् । तथा च सन्दिग्धे न्यायः प्रवर्तत इति अनुमानमपि निर्विषयं स्यादित्यर्थः । क्षणिकत्वसाधकानुमानस्य तर्कबाधमप्याह - सर्वस्य चेति । त्रिलोकस्येति - पात्रादित्वात्साधुः । बहुलग्रहणात् स्त्रीत्वाभावः । यद्वा लोकशब्दो भुवनपरः । त्रयो लोका यस्येति बहुव्रीहिः । तथा च कस्यापि प्रवृत्तस्य फलप्राप्त्यभावात् प्रवृत्तिर्न स्यादिति भावः । ननु सन्तानैक्यात्प्रवृत्तिस्सम्भवतीत्यत्राह - न चेति । तथा च स्वानुभवबाध इति भावः । आदिशब्देन इच्छादिर्गृह्यते । विमतं स्थिरं वस्तुत्वात् आत्मवत् इति प्रतिरोधश्चेत्याह - आत्मदृष्टान्तेनेति । बाधः - प्रतिबन्धः । उक्ततर्कानुगृहीतत्वादस्याधिकबलतया बाध एवेत्यर्थः । व्याप्यत्वासिद्धिं परिहरति - घटादीनिति । प्रशमनप्रकारमाह - अस्ति चेति । दीपादि - विषयप्रत्यभिज्ञावदन्यथासिद्धिमाशङ्कते - आलयेति । आलयः - प्रवृत्तिविज्ञानाश्रयः । प्रवृत्तिविज्ञान - प्रवर्तकं घटादिविज्ञानं । विज्ञानं - ज्ञानस्वरूपमात्मेति सौगतपरिभाषा । तथा च आलयविज्ञानसन्ततिविषयतया न स्थिरत्वसाधिकेति न दृष्टान्तासिद्धिरित्यर्थः । प्रमाणाभावादिति - क्षणिकत्वसाधकानुमानात्प्रागालयविज्ञानसन्ततिकल्पने प्रमाणाभावान्निष्प्रतिपक्षा प्रत्यभिज्ञा स्थिरत्वं साधयेदिति भावः । प्रत्यभिज्ञायाः स्थिरविषयत्वेऽनुकूलतर्कमप्याह - नान्यदृष्टमिति । परिभाषा - व्याप्तिः । तथा च नातिप्रसङ्ग इति भावः । आलयविज्ञानस्यास्थिरत्वे बाधकतर्कान्तरमप्याह - निरर्थकं चेदमिति । आलयविज्ञानानङ्गीकारे प्रवृत्तिविज्ञानस्य किञ्चित्सम्बन्धित्वाभावात्प्रवृत्तिः कस्यापि न स्यात् सर्वस्य वा स्यात् अविशेषात् । तदङ्गीकारे तु यदालयविज्ञानसम्बन्धि प्रवृत्तिविज्ञानं तस्यैव प्रवृत्तिं जनयतीति नियमस्सिध्यतीति तदङ्गीक्रियते तस्य चेत् क्षणिकत्वमभ्युपैषि तदा प्रवृत्तिविज्ञानेन सम्बन्धाभावान्नियमासिद्धेस्सर्वस्य प्रवृत्त्यप्रवृत्तिप्रसङ्गतादवस्थात्तदङ्गीकारो व्यर्थ इत्यर्थः । ननु जन्यजनकभावसम्बन्धान्नियमोऽस्तु इत्यत्राह - सर्वप्रकारेति । इन्द्रियसम्प्रयोगजन्ये ज्ञाने आलयविज्ञानस्याश्रयतया जनकत्वं वाच्यम्; तच्च क्षणिकत्वे न सम्भवति, ततोऽतिरिक्तश्च सम्बन्धोऽनतिप्रसक्तो दुर्वच इति सर्वप्रकारेणापीत्युक्तमिति भावः । ननु कार्यशून्या सामग्री क्षणोपाधिश्चेत् सामग्र्याः क्षणिकत्वमावश्यकं; अन्यथा क्षणोपाधित्वायोगादिति शङ्कायास्तादवस्थादिति कथं दृष्टान्तहा- न्युपपादनमित्यत्राह - गूढाभिप्राय इति । गूढाभिप्रायमेवावतारिकामुखेन व्यनक्ति -तथाऽपीत्यादिना । अभिसन्धिं प्रकाशयति - अयं भावः इति । संबन्धशब्देति - संयोगादौ(गादिमात्रे) संघशब्दाव्यवहारादिति भावः । अत इति । केन चित् देशाद्युपाधिना प्रयोजकेन संगृहीताः अवच्छिन्नाः । त एव - संघातिन एव संघशब्दवाच्या इति नियमतस्तत्रैव व्यवहारादिति भावः - स्थिरा इति । तथा च दृष्टान्तासिद्धिरिति भावः । नन्वीति - संहतिहेतूपाधेः क्षणिकत्वाभावे तदवच्छिन्नस्याक्षणिकतया क्षणोपाधित्वं न स्यादिति संहतिहेतूपाधेः क्षणिको वाच्यः । तथा च स दृष्टान्तस्स्यादिति भावः । मैवमिति - सङ्घातप्रयोजकं कारणेषु किमिति विचारे तत्र प्राप्ताप्राप्तविवेचने चरमकारणमेव । तच्च उत्तरकालस्थायित्वात् स्थिरमेव । न च क्षणोपाधित्वानुपपत्तिः स्वकार्यप्रागभावसहितस्य क्षणावच्छेदकत्वात् । तयोः स्थिरत्वान्न कस्यापि दृष्टान्ततेत्यर्थः । तथा च यत्किञ्चित्कार्यचरमकारणतत्प्रागभावावच्छिन्नकालत्वं क्षणत्वमिति पर्यवसितोऽर्थः । तदुपधानं - तत्प्रागभावोपधानं । तस्य - चरमकारणस्य । ननु क्षणकाल एव दृष्टान्त इत्यत्राह - अनवच्छिन्नस्येति । तत्र किमवच्छिन्नः क्षणो विवक्षितः उत कालस्वरूपमात्रं? नाद्यः; क्षणश्च कालः उपाधिस्तत्संबन्धश्चेति त्रयमेव । तत्र प्रागभावचरमकारणयोः स्थिरत्वात् तत्संबन्धोऽपि स्थिर एव । तत्र कालस्वरूपं च स्थिरमेव । न द्वितीयः; अवच्छिन्नस्य कालस्वरूपमात्रतया तस्य नित्यत्वादिति भावः । ननु काले कालसम्बन्धाभावात् कथं तस्य नित्यत्वं? इत्यत्राह - कालपरिच्छेदेति । वस्तुनो ह्यनित्यत्वाभावे नित्यत्वभावः । एवं सामग्रीवत् क्रियाऽपि किञ्चिदवच्छिन्ना क्षणोपाधिरित्याह - क्रियादिश्चेति । अदिशब्देन अवस्थाऽपि विवक्षिता । तत्प्रकर्षनिकर्षैः - क्रियारूपक्षणोपाधिप्रकर्षनिकर्षैः - अधिकन्यूनभावैः । यद्वा - क्षणप्रकर्षनिकर्षैः दिवसमासवत्सरादिकल्पनेत्यर्थः । क्षणकालावच्छेदकयोः -कार्यप्रागभावचरमकारणयोः । प्रागूर्ध्वेति - प्राक्कालव्यापी प्रागभावः ऊर्ध्वव्यापि चरमकारणमित्यर्थः । तथा च तदवच्छिन्नकालस्य क्षणत्वेऽपि तयोर्न क्षणिकत्वमित्यत्राह - तदवच्छिन्नस्येति । तथा च सिद्धान्तिमतानुसारेण दृष्टान्तासिद्धिरिति भावः । ननु सिद्धान्तिमते कालः क्षणलवादिपरिणामवानित्युक्तत्वात् स्वरूपेण क्षणरूपपरिणामोऽङ्गीकृतः । न च तस्योपाध्यवच्छिन्नकालत्वं; येनोक्तरीत्या स्थिराणामवच्छेदकत्वमुच्येत । अत एव सिद्धान्त्यभिमतदशावत्त्वेन द्रव्यलक्षणवत्त्वात्कालस्य द्रव्यत्वं । तथा च तादृशक्षणावस्था दृष्टान्तस्यादिति कथं दृष्टान्तासिद्धिरिति चेत्; अत्र केचित् -कालस्वरूपस्य न परिणामः । न च क्षणलवादिपरिणामवानित्युक्तिविरोधः उपाध्यवच्छेदस्यैव परिणामशब्दार्थत्वात् । न च द्रव्यलक्षणानुपपत्तिः; संयोगादिसम्बन्धस्यैवावस्थाशब्दार्थत्वात् । तथा च दृष्टान्तासिद्धिरित्याहुः । अन्ये तु - कालस्यास्तु परिणामः तथाऽपि क्षणिकत्वसाधकानुमाने कालोपाधित्वस्योपाधित्वात् सोपाधिकतया न सत्त्वहेतोः साध्यसाधकत्व- मित्याहुः । पूर्वपक्ष्यनुसारेणापि दृष्टान्तहानि (दृष्टान्तासिद्धि) माह - त्वत्पक्षे त्विति । स्वमतविरोधः - अपसिद्धान्त इत्यर्थः । यद्वा स्वोक्तिविरोध इत्यर्थः । तत्र तदुक्तिमाह - यथाऽऽहुरिति । वादिप्रतिवादिनोर्मध्ये प्रतिवाद्यसिद्धं स्वयंसिद्धं स्वमतसिद्धं पक्षदृष्टान्तादिरूपे-णाभिधातुं शक्यं । तत्र प्रतिवाद्यसिद्धिशङ्कायां तत्सा(द्धिशङ्काभावात्सा)धनमुखेन प्रतिक्रिया परिहारश्च संभवति । स्वतोऽसि(द्धौ)द्धे स्वमत एवासि(द्धौ)द्धे । कः प्रतिक्रिया - कः प्रतीकारः? । स्वमतासिद्धस्याप्यभ्युपगमे अपसिद्धान्ता(पाता)दित्यर्थः - स्वत इति । सार्वविभक्तिकष्षष्ठ्यर्थे तसिः । अनन्यावच्छेदेनेत्यस्य विवरणं - स्वरूपेणैवेति । कालरूपवस्त्वपि मास्तु; तस्य कश्चिदुपाधिरपि माभूत्; किन्तु स्वरूपेणैव सिद्धेषु कश्चित् क्षणो भवतु - स एव क्षणिको दृष्टान्तोऽस्त्वित्यर्थः । तर्हीति - तादृशक्षणिकः क्षणशब्दवाच्योऽनुमानात्साधनीय इति भावः । क्षणिकत्वसिद्ध्यनन्तरमेव तादृशक्षणसिद्धिमुपपादयति - उत्तरेति । क्षणसन्ततीनां मध्ये मध्यमः क्षणः पूर्वक्षणध्वंसोत्तरक्षणप्रागभावाभ्यामेककालो भवति । तदेककालत्वमेव क्षणत्वं अतिप्रसङ्गाभावादिति त्वयापि वाच्यं । तच्च क्षणिकसन्तानसिद्ध्यपेक्षं क्षणिकत्वसाधकानुमानादेव सिद्ध्यतीति न ततः पूर्वं सिद्ध्यतीत्यर्थः । मध्यमक्षणस्य तादृ(क्त्वं)शत्वं क्षण(णिक)त्वं । 'तदशिष्यं संज्ञाप्रमाणत्वादिति' ज्ञापकात् षष्ठीसमासः । नन्विति - 'नित्या सततविक्रिया' इत्यङ्गीकारात् पूर्वपूर्वविकाराणामुत्तरोत्तरविकारसमये नाशदिति भावः । सर्वेति - तथाचैकदेशबाधो व्यभिचारश्चेति भावः । दृष्टान्तयेमेति - दृष्टान्तं कुर्यां इत्यर्थः । तेषु - प्रकृतिगतविकारेषु । न त्वदभिमतमिति - उत्पत्त्यनन्तरक्षणविनाशित्वरूपं क्षणिकत्वमित्यर्थः । तथा च दृष्टान्तस्य साध्यवैकल्यमिति भावः! प्रदीपादिवदिति - ननु तादृशं क्षणिकत्वं साध्यमस्तु; प्रदीपादीनामेव दृष्टान्तानां सत्त्वादिति चेन्न; प्रदीपादीनां वर्त्यवयवाग्निसंयोगादुत्पत्तिः ततो वर्त्यवयवस्य रूपपरावृत्तिलक्षणो दाहः ततो भस्मीभावलक्षणो नाशः ततो दीपनाश इति सहेतुको नाशो नाशकारणसन्निधानापेक्ष इति नाशकारणानां प्रदीपवत् सर्वत्र नियतकालसन्निधिनियमस्य प्रत्यक्षबाधितत्वान्न तादृशं क्षणिकत्वमपि साधयितुं शक्यमिति भावः । तथा च तत्साधने नियतकालविनाशसामग्रीकत्वमुपाधिरिति द्रष्टव्यं । तदेतदिति - स्थिरतराणामेव पूर्वोत्तरकालव्यापिनां क्रमोत्पन्नानां प्रागभावचरमकारणादीनां क्षणोपाधित्वं न कस्यापि क्षणिकत्वमित्येतदभिप्रेत्येत्यर्थः । ननु क्रमवन्तौ पदार्थौ न समानकालिकौ भिन्नकालिकत्वात् संप्रतिपन्नवत् । तथा च नैककालिकतया क्षणोपाधित्वमित्यत आह - द्वयोरिति । अयुगपत् - भिन्नकाले । युगपत् -समानकाले । यथायथमिति - येषां येन प्रकारेण न्यूनाधिकभावरूपेण संभवति तेन प्रकारेण दर्शनादनुमानस्य बाध इति भावः । यथाशब्दः प्रथमः पदार्थानतिवृत्तिवचनः । द्वितीयः प्रकारवचनः 'यथाऽसादृश्ये' इत्यव्ययीभावः । क्षणिकत्वानुमानात्पूर्वं त्वदुक्तस्यासंभवान्मदुक्त एव क्षणोपाधिः स्वीकार्य इत्या (त्यत आ)ह - तस्मादिति । नन्वनुमानान्तरं मदुक्तमस्त्विति चेत्; न; व्याप्तिग्राहकप्रमाणाभावेन अनुमानप्रवृत्तेरेवासंभवादिति भावः ॥ ३० ॥
</details>

<details><summary>उत्तमूरु-वीरराघवः अलभ्यलाभः - ३०</summary>

सर्वक्षणिकमित्येतन्प्रत्यनीकतया एकमपि क्षणिकं नावश्यकमिति निरूगणप्रसक्तये अन्य-  
विदृगनुमानदूपणप्रप्यारभ्यते मेयत्वाद्यैरिति । मेयत्वात्(वस्तुत्वात् विपयत्वादित्येवं क्षणिकत्वे हेतवः । मितिविषयत्वाद्यपेक्षया लघुत्वात् विषयत्वं हेतुरन्ते । दृष्टान्तस्य जगदन्तर्गतस्य पक्षत्वव्यावृत्तये विगीतमिति विशेषणम् । विप्रतिपन्नमित्यर्थः । क्षणोपाधिवदिति । अखण्डे काले क्षणत्याद्युपपादनं वस्तुस्थैर्यवादिना उपाधिमादायैव वक्तव्यम् । न हि क्षणाधिककालस्थायिनः क्षणोपाधित्वं भवेत् । अतस्तस्य क्षणत्वमविगीतमिति शंकितुर्भावः । एवं सर्वं क्षणिकमिति चेत् - प्रत्यभिज्ञादिना बाधः इति क्षणोपाधौ क्षणिकत्वनिषेधेन दृष्टान्तहानिमुपपादयति स्थिर इत्यादिना । तमुपाधिं दर्शयति सामग्रीति । घटप्रागभावविशिष्टो घटकारणकलापः एकः क्षणोपाधिः । प्रतिक्षणमेकस्याः सामग्र्याः सुलभत्वात् न क्षणनिरूपणक्लेशः । कार्यप्रागभावस्यापि सामग्र्यन्तर्भावस्पष्टीकरणाय कार्यशून्येत्युक्तम् । सामग्रीशब्दार्थमाह इयमपि तद्धेतुसंघ इति । एकैकस्यापि हेतोः स्थिरत्वे कथं हेतुसंघस्य क्षणोपाधित्वमित्यत्राह नचेति । हेतुसंघोऽसौ न प्रत्येकहेतुः, नापि हेतुमिथस्संबन्धमात्रम्; किं तु ते एकविशिष्टापररूपाः । यथा मृद्विशिष्टचक्रविशिष्टदण्डविशिष्टकुलालो घटसामग्रीत्येवं यावत्कारणघटनं कार्यम् । ते प्रत्येकं स्थिरा एव । अथापि स्थिरेऽपि संघे क्षणोपाधित्वमस्ति । एकविशिष्टापररूपेण तद्ग्रहणे तस्य घटोत्पत्तिप्राक्क्षणमात्र एव सुवचत्वात् । क्रमवदुपाधिवदिति । यथा क्रमविशिष्टोपाधौ क्षणोपाधित्वं तथेत्यर्थः। यथा - क्रिया, ततो विभागः, ततः पूर्वसंयोगनाशः, तत उत्तरसंयोगः, ततः क्रियानाश इति क्रमे, क्रमवदंशद्वयग्रहणेन क्षणोपाधिरुप्यते, विभागप्रागभावविशिष्टक्रिया, पूर्वसंयोगनाशप्रागभावविशिष्टविभागः, उत्तरसंयोगप्रागभावविशिष्टः पूर्वसंयोगनाशः, क्रियानाशप्रागभावविशिष्ट उत्तरसंयोग इत्येवम् । तत्रैकैकस्य स्थिरत्वेऽपि विशिष्टे क्षणोपाधित्वम् - तद्वत् सामग्रीस्थलेऽपीत्यर्थः । क्रमवदुपधिभिरिति पाठोऽप्यस्तीव । तदा क्रमिकैर्विशेषणैर्वैशिष्ट्यात् क्षणोपाधित्वमित्युक्तं भवति । एवं श्लोकार्थः । विकल्पार्हे - भेदवत्तया सुवचे । क्षणसंभवत्वं क्षणे एकस्मिन् संभवः उत्पत्तिर्यस्य तत्त्वम् । क्षणमात्रवर्तित्वं खपुष्पादौ न, क्षणद्वयसंबन्धशून्यत्वं तु तत्रापीति विशेषः । अनिच्छत इति । कालातिरिक्तस्य क्षणपदग्राह्यत्ववारणार्थं हि कालपदम् । तेन विवक्षणीयं यस्तु किमिति भावः । सिद्धान्तबाधः - अपसिद्धान्तः । क्षणेतरस्येति । पक्षस्य जगतः कालातिरिक्तत्वात् क्षणत्वं न भवति । अतः क्षणेतरत्वमेव । एवञ्च जगत् क्षणद्वयसंबन्ध शून्यं सत्त्वादित्यनुमेयस्य धर्मस्य क्षणेतरत्वसाहित्ये, यदि क्षणेतरत् भूत्वा क्षणद्वयसंबन्धशून्यं स्यात् असत् स्यादित्यापादनात् व्याप्तिभंग इत्यर्थः । तत्र दृष्टान्तः खपुष्पम् । व्यतिरेकदृष्टान्ताभावेऽपि न क्षतिरिति च तन्मतानुसारेणाह एवमपीति । वैधर्म्यदृष्टान्ते इति व्यतिरेकव्याप्तिनिरूपणे इति यावत् । वैधर्म्यदृष्टान्तः इति प्रथमान्तपाठः श्रेयान् । वैघर्म्यदृष्टान्तरूपाश्रयो नापेक्षित इत्यर्थः । तद्गतेः - व्यतिरेकव्याप्त्यवगमात् । शून्यवादिना अधिकरणं विनैवाभाववचनात् तद्वासनावशात् तैरेतदुक्तिः । वस्तुतः खपुष्पस्य दृष्टन्तत्वमस्तीति प्रागुक्तम्, तत्र कुमारिलमपि प्रमाणयन् तत्कारिका-(श्लोकवा-निरा-१२३)माह अन्येपीत्यादिना । कारिकायां तस्मिन्निति पदं पूर्वार्धेऽन्वेति ।   
ननु सर्वस्य स्थिरशंकारहितत्वे जितमस्माभिरित्यत्र आत्मदृष्टान्तेन स्थिरत्वं वक्ष्यन् आत्मनां  
स्थिरत्वमुपपादयति सर्वस्य चेति । ननु न स्वार्थं प्रवृत्तिः किं तु स्वसंतानसमृद्ध्यर्थम्, वृक्षाङ्कुकुरार्थप्रवृत्तवर्षिष्ठपुरुषवदित्यत्राह न चेति । तथा चात्मदृष्टान्तेन सर्वं अक्षणिकं सत्त्वात् आत्मवदिति प्रतिकोट्यनुमानात् त्वदीयानुमानस्य क्षणोपाधिदूषणेन दृष्टान्तरहितत्वात् बाध इत्यर्थः । साध्यवैकल्यम् - आत्मरूपदृष्टान्ते अक्षणिकत्वरूपस्थिरत्ववैकल्यं प्रशमनीयमस्माभिः; यथा सर्वं क्षणिकं सत्त्वात् घटजलधरादिवदित्यत्र युष्माभिरस्मत्कृतसाध्यवैकल्यशंका परिह्रियते तद्वदित्यर्थः । स्वकर्तव्यः प्रशमनप्रकार उक्तः । उपरि चाह अस्ति चेति । इदमपि – आलयत्वाभिमताहमर्थभूतविज्ञानस्य सन्ततित्ववचनमपीत्यर्थः । नान्येति । देहस्यात्मत्वे बाल्ययौवनादिदेहभेदात् नान्यदृष्टं स्मरत्यन्य इत्यनुभवात् बाल्येऽनुभूतं न यौवने स्मर्येत । न च तदेकं भूतम्, देहस्योपचयापचयभेदादपक्रमादित्युक्तमुदयनाचार्यैः । एवं देहातिरिक्तात्मवादी क्षणिकज्ञानसंततिरूपात्मस्वीकारं कथं कुर्यात् । अतश्चार्वाकवच एव चारुः स्यादिति भावः । प्रवृत्तिविज्ञानं ज्ञानेच्छाप्रवृत्तिसुखदुःखादि । उपाधिदृष्टान्तः स्यात् । उपाधेः क्षणिकत्वे तदुपाधिहेतुर्दृष्टान्तो भवतु । हेतोरक्षणिकत्वे कार्यस्याप्यक्षणिकत्वप्रसंगादित्यर्थः । परिहरति मैवमिति । सहकारिनिरपेक्षमेकस्मात् कारणात् कार्यजननमिच्छतो बौद्धस्य मते हि कारणस्थैर्ये कार्यजननावृत्तिशंका । कारणकलापे सति कार्यम्; सा च सामग्रीक्षणा काले; तदन्तर्गतानिकारणानि स्थिराण्येवेति वदतोऽस्मान् प्रति नैवम् । सर्वस्थैर्येऽपि क्षणोपाधेरन्यथा निरूपणादिति भावः ।   
अनवच्छिन्नस्येत्यादि । अत्राऽऽनन्ददायिन्यतिरिक्तव्याख्याने पाठव्यवस्थापनमन्यथा । स्थितरीतौ विवक्षितोऽर्थ एवं स्यात् । अनवच्छिन्नं कालं क्षणपदेव गृहीत्वा कस्यचित् क्षणिकत्वं दुर्वचम् । स्वयमनित्यतारहितस्य क्षणिकत्वचरूपानित्यत्वानुपपादकत्वादित्याह अनवच्छिन्नस्येति । अनित्यताभावादित्यस्य, एवं क्षणोपाधिरित्यत्रान्वयः । कालस्वरूपस्यानित्यत्वाभावात् तत्स्वरूपमात्रे क्षणत्वस्य दुर्वचत्वात् एवं = पूर्वोक्तसामग्रीवदेव स्थिरः क्रियादिरपि क्षणोपाधिर्भवति । विशेषकैः मिथो व्यावर्तकैस्तप्रकर्षनिकर्षैश्च क्षणातिरिक्ताखिलकल्पना । इयं तावत् ईदृशकालभेदकल्पना  
सर्वलोकसाक्षिकीत्यर्थः । क्रिया क्रियातो विभाग इत्यादि प्रक्रिया प्रागुक्ता । ईदृशपरिच्छिन्नशब्दार्थसंख्याधिक्यन्यूनभेदेन संवत्सरमासादिकल्पनेति । सर्वस्याक्षणिकत्वमुपसंहरति क्षणकालेति । इयमित्यादि वस्तुस्थितिरित्यन्तमेकमेव वाक्यं वा सर्वस्य क्षणत्वं वा क्षणिकत्वं वा न भवति । काले क्षणिकत्वाभावात्, वस्तुनि क्षणोपाधित्वेऽपि क्षणत्वाभावात् प्रत्येकं क्षणिकत्वविरोधिस्थिरत्ववत्त्वाच्चेत्याह इयं तावदिति । इयमित्यस्य वस्तुस्थितिरिति विशेष्यम् । स्वमतविरोधात् - अपसिद्धन्तात् । योऽपीति । परमतासिद्धं स्वपतमात्रसिद्धं गृहीत्वा स्वगोष्ठ्यां व्यवहारः क्रियेत । स्वमतेऽप्यसिद्धमादाय केनापि सह व्यवहारो न युक्त इत्यर्थः । सिद्वान्ते कालः क्षणरूपेण परिणमतीति किञ्चिद्विशेषणविशेष्यरूपोपाधिं विनैव स्वरूपेणैव क्षणो निरुच्यते । तथा त्वया वक्तुमशक्यमित्याह क्षणभंगसाधनात् पूर्वस्य क्षणे क्षणे भंगः नाश इत्येवं भूतक्षणभंगे सिद्धे किल क्षणो दृष्टन्तः स्यात्, त्वया शास्त्रानभ्युपगमादित्यर्थः । उत्तरप्रागभावेति । पूर्वदेशसंयोगः, तद्धंसः, उत्तरदेशसंयोग इति क्रमे उत्तरसंयोगप्रागभावविशिष्टः पूर्वसंयोगध्वंसः क्षणोपाधिर्भवति । पूर्वे ध्वंसाभावात् । पश्चात् प्रागभावाभावत् । स्वपक्षे अस्य दृष्टान्तत्वासंभवात् युष्माभिरिति प्रयुंक्ते । तदनुसारेण चोपरि दृष्टान्तयेमेत्युत्तमपुरुषः । तेषु - प्रवृत्तिविकारेषु । द्वयोरिति । एकैकमपि वस्तु स्वान्येन वस्तुना सहापि दृश्यते, पृथगपि, अतोऽनेककालस्थितत्वं सर्वत्रेत्यर्थः ॥ ३० ॥
</details>

<details><summary>वाधूल-श्रीनिवासः गूढार्थ-विवृतिः - ३०</summary>

मेयत्वाद्यैरिति । 'इह' इत्यस्य व्याख्या पक्षदृष्टान्तेति । 'न चात्र क्षणिकं किञ्चित् सिद्ध्यति' इत्यस्यानन्तरं 'क्रियादिश्च' इत्यादिश्लोकः पठनीयः - लेखकदोषादन्यत्र लिखितः । इयं सर्वलोकसाक्षिकी इत्येतच्च वस्तुस्थितिरिति अस्मात् पूर्वं द्रष्टव्यम् । तत्रायमर्थः - कथं क्षणिकं किञ्चिन्न सिद्ध्यतीत्युच्यते, क्रियादिः क्षणोपाधिर्हि क्षणिकः सिद्ध्यतीत्याशङ्क्याह । क्रियादिरिति । तर्हि काल एव क्षणोपाघिरित्याशङ्क्य, स किमनवच्छिन्नः, उतावच्छिन्न इति विकल्पमभिप्रेत्यानवच्छिन्नपक्षं दूषयति - अनवच्छिन्नस्येति । अनित्याभावादित्यस्य न क्षणिकत्वमित्युत्तरेणान्वयः । अवच्छिन्नपक्षेऽवच्छेदकात् क्षणिकत्वमुक्तं स्मारयन् दूषयति - क्षणकालावच्छेदकयोरिति । अक्षणिकत्वात् स्थिरत्वादित्यर्थः । अतो न साध्याविशेषः । लोकसिद्धप्रकारेण दषणमुक्त्वा पराभिमतप्रकारेणापि दूषयति त्वत्पक्ष इत्यादिना । कश्चित् क्षणशब्दवाच्य इति । स एव क्षणिकः क्षणोपाधिरिति भावः । उत्तरप्रागभावसंसृष्टपूर्वध्वंसतुल्यकालतया मध्यमक्षणस्य क्षणिकत्वं त्वयाऽङ्गीकार्यम्, तथाऽस्माभिः क्षणोपाधिरुच्यत इत्यभिप्रायेणाह उत्तरेति । क्रमवतामुपाधीनां योगपद्यानुपपत्तेः कथं क्षणोपाधित्वमित्यत आह द्वयोरिति ॥ ३० ॥
</details>

<details><summary>सौम्य-वरद-रामानुज-गूढार्थ-प्रकाशः - ३०</summary>

इहशब्दस्य जगद्वाचित्वे 'जगति जगत्' इत्यनन्वितार्थं स्यादित्याशङ्क्य इहशब्दं व्याचष्टे - इह पक्ष इति । विकल्पार्हे भेदयोग्ये । आक्रष्टव्य इति । उपरितनवाक्ये विद्यमानस्य पदस्य पूर्ववाक्येऽप्यन्वयः आकर्षः । पूर्ववाक्ये विद्यमानस्योपरितनवाक्येऽन्वयोऽनुषङ्गः । पूर्वापरवाक्ययोरविद्यमानस्यान्वयोऽध्याहारः । बाधोक्तिः साध्यविकल्पेन बहुधा भाव्येति सिद्धस्थलेऽपि अनुमितेरसम्भवात् बाधोक्तिरविरुद्धेति भावः । यद्वा, विकल्पेषु बाधकस्य प्रायिकत्वात् बाधोक्तिः । तत एवेति । स्थिरस्यापि क्षणसंबन्धस्याङ्गीकारेण सिद्धसाधनादेवेत्यर्थः । उक्तबाधादिति । प्रत्यभिज्ञया बाधादित्यर्थः । क्षणेतरस्येति । वस्तुभिन्नत्वस्येत्यर्थः । तथात्व इति । क्षणद्वयसंबन्धशून्यत्वशब्दार्थत्वे इत्यर्थः । तस्मादिति.... । इहेति । विगीतं क्षणिकं मेयत्वात् इत्यनुमाने इत्यर्थः । अश्रयशब्देन खपुष्पादिकमुच्यते । साध्याभावहेत्वभावाश्रयत्वेनाभिमतत्वात् । वैधर्म्यदृष्टान्तेनेति । व्यतिरेकदृष्टान्तत्वेनेत्यर्थः । यद्वा, वैधर्म्यदृष्टान्ते आश्रयसद्भावो नेष्ट इत्यर्थः । तुच्छस्य बाधकाभावात् कथं तस्य दृष्टान्तत्वेनोपादानमित्यत्राह तदभाव इति । तुच्छस्य खपुष्पादेरसत्त्वेऽपि तुच्छत्वं नास्तीति वाक्यादेव तुच्छस्य प्रतीतेरित्यर्थः । अनित्यता नास्तीति । नाशप्रतियोगितिवं नास्तीत्यर्थः । कालतारतम्यधीरिति । सर्वस्यापि क्षणोपाधित्वेन अधिककालोपाधेरभावात् दिनपक्षमासादिकालतारतम्यधीः सर्वसिद्धा न स्यादित्यर्थः । प्रत्यनुमानबाध इति । प्रत्यनुमानेन क्षणिकत्वबाध इत्यर्थः । प्रत्यनुमानं च - विगीतम् अक्षणिकम्, प्रमेयत्वात् आत्मवदिति । प्रत्यनुमानस्य क्षणिकत्वसाधकस्य बाध इति वाऽर्थः । प्रशमनीयमिति । स्वप्रवृत्तिविरोधादिना अस्माभिः प्रशमनीयमिति भावः । आलयविज्ञानेति । बाह्यमते आत्मस्वरूपसन्तानेऽन्तःकरणवृत्तिसन्ताने च आलयविज्ञानसन्ततिश्चित्तविज्ञानसन्ततिरिति च प्रसिद्धिः । परिभाषा ऐतिह्यवचनम् । निरर्थकमिति । ज्ञानामीति ज्ञातृत्वसिद्ध्यर्थं हि आलयविज्ञानकल्पनम् वृत्तिज्ञानस्य चित्तनिष्ठत्वात् वृत्तिरूपज्ञानोत्पत्तिकाले आलयविज्ञानस्य नाशात् समकालीनस्य च तस्योपादानत्वाभावेनाश्रयत्वानुपपत्तेः तस्य चित्तनिष्ठवृत्तिज्ञानेन सह संयोगसमवायतादात्म्यानुपपत्तेश्च ज्ञानवत्त्वाभावात् निरर्थकमिति भावः । केवलनित्यात् केवलानित्यादिति । आत्मकालेश्वरादिर्नित्यः, दण्डचक्रादिरनित्यः । चिरोत्पन्नाद्धेतोरिति । एकदेशकालरूपोपाधेरित्यर्थः । चरमः सहकारी अन्त्यतन्तुसंयोगादिः । नचात्रेत्यादि । अत्रायं वाक्यक्रमः - 'नचात्र क्षणिक किञ्चित् सिध्यति । .....क्रियादिश्च स्थिरोऽप्येवं क्षणोपाधिर्विशेषकैः । तत्प्रकर्षनिकर्षैस्तु तत्तत्कालप्रकल्पना ॥ इयं तावत् सर्वलोकसाक्षिका वस्तुस्थितिः - अनवच्छिन्नस्य कालतत्त्वस्य कालपरिच्छेदलक्षणानित्यताभावात् क्षणकालावच्छेदकयोः प्रागूर्ध्वव्यापिनोरक्षणिकत्वात् । तदवच्छिन्नस्य कालस्य तु क्षणत्वादेव न क्षणिकत्वम् इति''- इति । व्यत्यासस्तु लेखकप्रमादकृतः । क्रियादिश्चेति । आदिशब्देन संतन्यमानदीपशब्द- संयोगविभागविशेषधारावाहिकज्ञानानां ग्रहणम् । चकारो भिन्नक्रमः । अवधारणार्थः । अपिरपि भिन्नक्रमः । एवम् - पूर्वोक्तप्रकारेण । क्रियादिरपि स्थिर एव सन् - तत्तत्कार्यप्रागभावसामग्र्यादिरूपविशेषणैरुपलक्षितः सन् क्षणोपाधिरित्यर्थः । (?) गजावसायकसूर्यादिगतिषु चक्रभ्रमणादिषु च शैघ्र्यमान्द्यतारतम्यदर्शनात् उत्पादकविनाशकसामग्रीविलम्बतारतम्येन क्रियादेः किञ्चित् किञ्चित् स्थूलसूक्ष्मकालसंबन्धरूपस्थैर्यतारतम्यमस्तीति भावः । क्रियादेः प्रकर्षनिकर्पैः घटिकायामादिन्यूनाधिककालकल्पनेत्याह तत्प्रकर्षेति । ननु किञ्चित् स्थिरं वस्तु स्थिरान्तरेण विशिष्टं सत् क्षणोपाधिरित्युक्तम्, वैशिष्ट्यं च द्रव्याद्रव्यादिप्रतियोगिकत्वात् सम्बन्धिस्वरूपमेवेत्यभिमतम् । सम्बन्धिनोश्च वैशिष्ट्यस्य स्थिरत्वे तदुपस्थितस्य विशिष्टस्यापि क्षणोपाधित्वं न संभवति । अविशिष्टयोरिव तस्यापि स्थिरत्वाविशेषात् स्थिरस्यापि तस्य क्षणोपाधित्वाङ्गीकारे अविशिष्टस्यापि क्षणोपाधित्वप्रसङ्गेन विशेषणवैयर्थ्यात् । ततश्च वैशिष्ट्यरूपत्वं (?) क्षणिकत्व(?)मिति वक्तव्यम् । तथाच स एव क्षणोपाधिर्दृष्टान्त इति चेन्न - तथापि, 'स्थिरयोरेव वैशिप्ट्यं क्षणोपाधिः इति वक्तव्यम् । अन्यस्य क्षणिकत्वस्यासंभवात् । तथा च वैशिष्ट्यप्रतियोगिनि संबन्धिद्वये क्षणिकत्वसाधकस्य प्रमेयत्वादेर्व्यभिचारः । उक्तवैशिष्ट्यादन्यस्य दृष्टान्तत्वे सति दृष्टान्तहानिरिति तात्पर्यात् । स्वयं सिद्धः, स्वस्य सिद्धः, स्वमतसिद्ध इत्यर्थः । अभिधीयते - दृष्टान्ततयेति शेषः । प्रतीकार इति । युक्तिबलात् साध्यवैकल्यपरिहार इत्यर्थः । स्वतोऽसिद्धे तु का क्रियेति । स्वमतासिद्धे कथं साध्यवैकल्यप्रक्रियेत्यर्थः । अनन्यावच्छेदार्थेनेति । अन्यावच्छेदकरूपार्थरहितेनेत्यर्थः । भवन्मतेऽपि क्षणोपाधित्वं न संभवति, स्थूलकालस्यैव स्थिरावच्छिन्नत्वात्, क्षणमात्रावच्छेदकस्य क्षणिकवस्तुनोऽनङ्गीकारात् । तथाच क्षणकालो वक्तुं न शक्य इत्याशङ्कायां सर्वक्षणिकत्ववादिना त्वयाऽपि क्षणकालोऽवश्यमभ्युपगन्तव्यः । अन्यथा क्षणमात्रसंबन्धित्वस्य क्षणिकत्वस्य साधनायोगात् । न च क्षणिकस्य घटादिस्वलक्षणस्य क्षणोपाधित्वं संभवति, क्षणकाले सिद्धे घटादेः क्षणिकत्वसिद्धिः, तत्सिद्धौ क्षणकालसिद्धिरिति अन्योन्याश्रयात् । तथाच यत्र पूर्ववस्तुविनाशानन्तरमेव उत्तरवस्तूत्पत्तिरुभयमतसिद्धा, तत्रोत्तरप्रागभावसंसृष्टपूर्वध्वंसावच्छिन्नकालतुल्यकालतया अन्यस्मिन् अपि स्थूलकाले मध्यमक्षणाः क्षणिकत्वेनाङ्गीकार्याः । त्वत्मते भावानामेव क्षणिकत्वात् अभावस्य तुच्छत्वेन स्थिरत्वात् प्रागभावसंसृष्टध्वंसः स्थिर एन सन् क्षणोपाधिरित्यभिमन्तव्यमिति बलादापाद्य, त्वदुक्तरीत्या अस्माभिरपि स्थिरस्यैव विशेषणविशिष्टवेषेण क्षणोपाधित्वमङ्गीक्रियत इत्यभिप्रायेण पूर्वोक्तं दृढीकरोति उत्तरप्रागभावेति । आशुतरविनाशित्वमात्रेणेति । अत्र दीपाश्रयस्य वर्त्याद्यवयवस्य काठिन्यमार्दवतारतम्यानुगुण्येन नाशकालतारतम्यात् दीपादेर्नाशकालतारतम्यमस्तीति भावः । मूलश्लोके 'क्रमवत्'इत्यादेरयमर्थः - क्रमवद्भिरुपाधिभिरुपलक्षिते स्थिरे प्रकृत्यादिद्रव्येऽपि क्षणोपाघित्वं संभवेदिति । ननु 'उपाधिभिः' इति बहुवचनेन क्रमिकबहुविकारविशिष्टस्य क्षणोपाधित्वमुक्तमिव भाति; तन्न संभवति; युगपत् क्रमिकविकारवैशिष्ट्यानुपपत्तेः; क्रमेण तद्वैशिष्ट्यस्य च स्थूलकालस्यैवोपाधित्वात् इत्यत आह द्वयोरिति । द्वयोरित्यनेकपरम् । दृष्टिरित्यनेन युगपदनेकविकारवत्त्वं क्रमिकविकारवत्त्वं च प्रमाणसिद्धमिति सूच्यते । सृष्ट्यनुगुणभगवत्संकल्पो वा दृष्टिः । सृष्टिरिति वा पाठः । युगपदनेकोत्पत्तौ तद्विशिष्टक्रमिकोत्पत्तौ तद्विशिष्टक्षणोपाधिः संभवतीति भावः ॥ ३० ॥
</details>








