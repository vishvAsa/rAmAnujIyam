+++
title = "020 कार्योपादानभेदे न"

+++
<details><summary>मूलम्</summary>

कार्योपादानभेदे न कथमधिकतो(ता) गौरवादेस्स्वकार्यं नान्यत्वं नामसंख्याव्यवहृतिधिषणाकारकालादिभेदैः ।  
द्रव्याभेदेऽप्यवस्थान्तरत इह तु ते पत्रताटङ्कवत्स्युः नो चेदंशांशिनोस्स्यात्प्रतिहतिरुभयोः स्पर्शवत्त्वाविशेषात् ॥ २० ॥
</details>

<details><summary>वरदार्य-सर्वाङ्कषा - २०</summary>

वैशेषिक-संमतम् अवयवातिरिक्तावयवि-वादम् अपि निराकरोति  
परिणाम-वाद-दार्ढ्य-कार्योपादानेत्यादिना ।  
**कार्योपादानभेदे** = **कार्यस्य** = पटादेः **उपादानस्य** = समवायिकारणस्य तन्त्वादेश्च **भेदे** = परस्परं भेदे सति, अवयविनः अवयवातिरिक्तत्वे इत्यर्थः ।  
**गौरवादेः** = गुरुत्वादीनां **आधिक्यम्** = कार्ये द्विगुणत्वं कथं न?  
गुरुत्वस्यातीन्द्रियत्वेऽपि  
अनुमानात् तज्-ज्ञानं भवेदेव ।  
तत् कुतो न?  

> ननु गुरुत्वं द्विगुणं स्यात्, अतीन्द्रियत्वान् न तद्-उपलब्धिर् 

इति चेत्, तत्राह –  
**स्वकार्यम्** = गुरुत्वाधिक्य-ज्ञानम्, पतनाद्य्-अतिशयो वा कथं न?  
वैशेषिकास्तु अवयवावयविनोरत्यन्तभेदवादिनः । एवं सति अवयविनि विद्यमाने, अवयवानामपि तत्र सत्त्वात्, अवयवेषु यावत् गुरुत्वं वर्तते, तावद्गुरुत्वस्यावयविन्यपि आवश्यकत्वात्, अवयवगुरुत्वम् अवयविगुरुत्वं चेति मिलित्वा द्विगुणगुरुत्वमवयविनि स्यात् । अस्तु का हानिरिति चेत्, द्विगुणं गुरुत्वमुपलभ्येत । गुरुत्वस्यातीन्द्रियत्वात् कथमुपलब्धिरापाद्यत इति चेत्; गुरुत्वकार्यस्य पतनादेः तुलाया अवनतेर्वा द्विगुणत्वप्रसङ्गः । तथाऽदर्शनात् अवयवातिरिक्तः अवयवी अप्रामाणिक एव । अत्र 'अधिकतः' इति पाठं केचित्कल्पयन्ति । तदानीमधिकपदस्याधिक्यार्थकत्वकल्पनाकेशः । एतदपेक्षया 'स्वकार्ये' इति पाठे 'स्वकार्ये गौरवादेः अधिकता कथं न?' इति वा, 'स्वकार्ये नामसंख्यादिभिः अन्यत्वं न' इति वा स्यात् ॥ 

ननु कथमेवमुच्यते ? तन्तुपटयोः कथं अभेदसंभवः ? तर्हि वसनपटपदवत् तन्तुपटपदयोरपि पर्यायत्वप्रसङ्गः इत्याद्याशंक्य निराकरोति - नान्यत्वमित्यादि । नामसंख्याव्यवहृतिधिषणाकारकालादिभेदैः तन्तुपटयोः **अन्यत्वं** = भेदः न इत्यन्वयः । नाम संख्या - व्यवहृति - धिषणा - आकार - कालादिपदानां द्वन्द्वः । अनन्तरं भेदपदेन तत्पुरुषः । ' द्वन्द्वान्ते श्रूयमाणं प्रत्येकं संबध्यते', इति न्यायेन भेदपदस्य नामादिपदैः संबन्धात् नामभेदः, संख्याभेदः, व्यवहृतिभेदः, **धिषणाभेदः** = बुद्धिभेदः, आकारभेदः, कालभेदश्च । नामभेदः - कार्यस्य पट इति नाम, कारणस्य तु तन्तव इति । संख्याभेदः - पट एकः, तन्तवस्तु बहवः । व्यवहारभेदः - पटेनाच्छादनादिः, तन्तुभिः बन्धनादिः । बुद्धिभेदः - पट इति बुद्धिरन्या, अन्या च तन्तव इति । आकारभेदः – पटस्याकारश्चतुरश्रत्वादिः, तन्तूनां दीर्घ आकारः । कालभेदः - पूर्वकाले तन्तवः, अनन्तरकाले पटः । एभिः हेतुभिः उभयोः भिन्नत्वं न । 'कालादि' इत्यत्र आदिपदेन कारणभेदः

[[44]]

गृह्यते । पटस्य कारणानि तन्तवः, तन्तोश्च कारणं कार्पासः । एवमनेकैः कारणैरुभयोर्भेदेऽनिवार्ये सति द्विगुणगुरुत्वकार्यं प्रति अवयविगुरुत्वस्य प्रतिबन्धकत्वकल्पनान्न द्विगुणगुरुत्वकार्योत्पत्तिरिति चेत्, एवं सत्यपि भेदाभावे हेतुमाह - द्रव्याभेदेऽपीत्यादिना । **द्रव्ययोः** = तन्तुपटयोः अभेदेऽपि **ते** = भेदाभावेऽपि नामभेदादयः **पत्रताटङ्कवत्** = तालपत्रकर्णाभरणवत् इह **अवस्थान्तरतः** = अवस्थाभेदेनैव स्युः । ग्रामीणाः किल स्त्रियः तालपत्रं वर्तुलाकारेण परिवर्त्य कर्णे आभरणवत् धरन्ति, विश्लेषणे तालपत्रमेव । 'धान्यराशिः ' इत्यादावप्येवमेव । अवस्थाभेदमादायैव नामभेदादीनाम् उपपत्त्या अवयवातिरिक्तः अवयवी नास्त्येवेति । असंयुक्ताः तन्तवः अवयवाः इत्युच्यन्ते । संयोगविशेषविशिष्टास्तन्तवः पट इत्युच्यन्ते । सुसूक्ष्ममीक्षणे तन्तवः, परस्परं विलक्षणसंयोगश्चेत्युभयातिरिक्तं न हि किञ्चिदुपलभ्यते । असमवायिकारणत्वेन वैशेषिकैरुच्यमानावयवद्वयसंयोगविशिष्टा अवयवा एव पट इत्युच्यन्त इति नातिरिक्तावयविनः कल्पना युक्ता । अत एवावयविगुरुत्वस्य प्रतिबन्धकत्वकल्पनागौरवप्रसङ्गोऽपि न । सांख्यसंमतसत्कार्यवादात् सिद्धान्तसंमतसत्कार्यवादस्यायमेव विशेषः । सांख्याः घटत्वाद्यवस्थानामपि पूर्वं सत्त्वमाहुः । सिद्धान्ते तु पूर्वमसतः अवयवसंयोगस्यानन्तरमेव जननात्, अवस्थानामागन्तुकत्वमेव । अधिकं तु 24 श्लोके व्यक्तीभविष्यति । एवमनङ्गीकारे बाधकमप्याह - नो चेदित्यादिना । 'न' इत्यनेन समानार्थकमव्ययम् 'नो' इति । एवं यदि नाङ्गीक्रियते, तदा **अंशांशिनोः** = अवयवावयविनोः उभयोः **स्पर्शवत्त्वाविशेषात्** = स्पर्शवत्त्वस्य समानत्वात् **प्रतिहतिः** = परस्परं प्रतिघातः **स्यात्** = दुर्वार एव स्यात् । स्पर्शवन्ति द्रव्याणि नैकदेशावच्छेदेन स्थातुं प्रभवन्ति । घटवति भूतले स्पर्शवत् अन्यत् द्रव्यं कथं तिष्ठेत् ? प्रकृते तन्तवोऽपि स्पर्शवद्द्रव्याणि । पटोऽपि स्पर्शवद्द्रव्यम् । द्वयं कथमेकदेशावच्छेदेन तिष्ठेत् ? 'स्पर्शवतां सप्रतिघत्वनियमात् ' । अतः अवयवापेक्षयावयवी अतिरिक्तो नास्त्येव । आकाशकालादिविभुद्रव्याणामेकदेशावच्छेदेनावस्थानात् स्पर्शवत्त्वविशेषणम् । ननु अवयवावयविनोरयुतसिद्धत्वात्, युतसिद्धानां स्पर्शवतामेव सप्रतिघत्वनियम इति चेत्, अवयविनोऽतिरिक्तत्वसिद्धावेव तथा कल्पनसंभवात्, तस्यैवाभावात् न कल्पनावकाशः ॥ 

वस्तुतस्तु - न्यायशास्त्रस्य 'लोकायतम्' इत्येव प्राचीनं नाम । चार्वाकदर्शनं पण्डितैरनन्तरं कल्पितम् । जीवसर इदं विमृश्यते । अत एव 'प्रतीतिशरणा नैयायिकाः' इति न्यायः प्रवृत्तः । लोकप्रतीतिदृष्ट्या तु अवयवातिरिक्तोऽवयव्यावश्यकः । नो चेल्लोके एकत्वव्यवहारः कुत्रापि समर्थयितुं न शक्यः । राशिसेनावनादौ नैयायिकानामपि एकत्वव्यवहारः संमत एव । परं तु स व्यवहार औपचारिक इत्येव सर्वसंमतम् । कुत्रचिद्व्यवहारः औपचारिको यदि वक्तव्यः, तदा कुत्रचित्स व्यवहारो मुख्य एषितव्यः। मुख्यार्थमन्तरा, औपचारिकार्थकल्पना कुत्रापि न संभवतीत्येव सर्वतीर्थकाराणामाशयः (ना. स. 4) । एकत्वव्यवहारस्य मुख्यत्वं नाम अनौपाधिकं वस्तुगतमेकत्वमेव । एवम् एकत्वं यत्र वस्तुनि नास्ति, तत्र बुद्धिकल्पितमुपाधिमादायौपचारिकमेकत्वं वक्तव्यं भवति । लोके कुत्र वा वस्तुनि, मुख्यं एकत्वं गृहीतम् ? 

[[1]]

1.  

[[45]]

[ उपादानोपादेययोरभेदे स्वारस्यम् ] 

इत्थं वृत्त्यादिखेदो न भवति, न च नः कल्पनागौरवं स्यात् 

वस्त्रे दीर्घेकतन्तुभ्रमणविरचिते वस्त्रधीर्नापि बाध्या । 



आकाशादयस्त्वतीन्द्रियाः । तद्गतमेकत्वमप्यतीन्द्रियम् । आत्मन्येकत्वं गृह्यते किल! न हि कस्यचित् 'अहमेको वा, द्वौ वा ? ' इति संशयो जायते । अतस्तत्रैकत्वं मुख्यं गृह्यत एवेति चेत्, एतदपि न । 'अहम्' इति क उच्यत इदानीम् ? शरीरमेव वा, शरीरातिरिक्तं वा वस्त्विदानीमहमर्थ : ? शरीरं चेत्, तस्य सङ्घातरूपत्वात्, न मुख्यमेकत्वं भवेत् । शरीरातिरिक्तस्त्वात्मा नेदानीं प्रतीयेतेति जीवसरे निरूप्यते । ननु सेनावनादावतिरिक्तावयवी नास्ति, घटपटादौ तु वर्तत इत्यत्र विनिगमकं किमिति चेत्, 'घटं कर्तुमारभते ' 'पटं कर्तुमारभते' इति स्वरसो व्यवहारो यत्र तत्रातिरिक्तोऽवयवी, नान्यत्र । अत एवैतस्यारंभवाद इति नाम । अतः ‘एकः पटः, तन्तवस्तु बहवः' इति प्रतीतिर्मुख्यैवेति वक्तव्यम् । अतो लोकव्यवहारदृष्ट्यावयव्यतिरिच्यते । 'घटं कर्तुमारभते' 'पटं कर्तुमारभते' इत्यबाधितव्यवहारदर्शनात् आरंभवादादीनां विषयभेदोऽस्ति इत्यादिकं समये भविष्यति । एवमतिरिक्तत्वे आवश्यके सति, इतरत्सर्वं तदनुगुणं नेयम् । वेदान्तिनां त्वान्तरे वस्तुन्येव नैर्भयम् । अथाप्याचार्यैः कुत एवं निर्णीतमिति चेत्, समय इदमपि स्पष्टी - भविष्यति । सद्यस्तु ‘न हि निन्दा' न्यायोऽनुसन्धीयताम्, स्वपक्षे शिष्याणां श्रद्धातिशयाधानायेति । अथवा परिणामवाददृष्ट्येत्यवगम्यताम् ॥ २० ॥
</details>

<details><summary>वरदार्य-सर्वाङ्कषा-पाठान्तरम् - २०</summary>

वैशेषिकसंमतमवयवातिरिक्तावयविवादमपि निराकरोति परिणामवाददार्ढ्याय – कार्योपादानेत्यादिना । कार्योपादानभेदे = कार्यस्य = पटादेः उपादानस्य = समवायिकारणस्य तन्त्वादेश्च भेदे = परस्परं भेदे सति, अवयविनः अवयवातिरिक्तत्वे इत्यर्थः । गौरवादेः = गुरुत्वादीनां आधिक्यम्‌ = कार्ये द्विगुणत्वं कथं न? गुरुत्वस्यातीन्द्रियत्वेऽपि अनुमानात्‌ तद्ज्ञानं भवेदेव । तत्‌ कृतो न? ननु गुरुत्वं द्विगुणं स्यात्‌, अतीन्द्रियत्वान्न तदुपलब्धिरिति चेत्‌, तत्राह - स्वकार्यम्‌ = गुरुत्वाधिक्यज्ञानम्‌, पतनाद्यतिशयो वा कथं न? वैशेषिकास्तु अवयवावयविनोरत्यन्तभेदवादिनः । एवं सति अवयविनि विद्यमाने, अवयवानामपि तत्र सत्त्वात्‌, अवयवेषु यावत्‌ गुरुत्वं वर्तते, तावद्गुरुत्वस्यावयविन्यपि आवश्यकत्वात्‌, अवयवगुरुत्वम्‌ अवयविगुरुत्वं चेति मिलित्वा द्विगुणगुरुत्वमवयविनि स्यात्‌ । अस्तु का हानिरिति चेत्‌, द्विगुणं गुरुत्वमुपलभ्येत । गुरुत्वस्यातीन्द्रियत्वात्‌ कथमुपलब्धिरापाद्यत इति चेत्‌; गरुत्वकार्यस्य पतनादेः तुलाया अवनतेर्वा द्विगुणत्वप्रसङ्ग: । तथाऽदर्शनात्‌ अवयवातिरिक्तः अवयवी अप्रामाणिक एव । अत्र 'अधिकतः' इति पाठं केचित्कल्पयन्ति । तदानीमधिकपदस्याधिक्यार्थकत्वकल्पनाक्लेशः । एतदपेक्षया 'स्वकार्ये' इति पाठे 'स्वकार्ये गौरवादेः अधिकता कथं न?' इति वा, 'स्वकार्ये नामसंख्यादिभिः अन्यत्वं न' इति वा स्यात्‌ ॥   
ननु कथमेवमुच्यते? तन्तुपटयोः कथं अभेदसंभवः? तर्हि वसनपटपदवत्‌ तन्तुपटपदयोरपि पर्यायत्वप्रसङ्गः इत्याद्याशंक्य निराकरोति - नान्यत्वमित्यादि । नामसंख्याव्यवहृतिधिषणाकारकालादिभेदैः तन्तुपटयोः अन्यत्वं = भेदः न इत्यन्वयः । नाम-संख्या-व्यवहृति-धिषणा-आकार-कालादिपदानां द्वन्द्वः । अनन्तरं भेदपदेन तत्पुरुषः । 'द्वन्द्वान्ते श्रूयमाणं प्रत्येकं संबध्यते', इति न्यायेन भेदपदस्य नामादिपदैः संबन्धात्‌ नामभेदः, संख्याभेदः, व्यवहृतिभेदः, धिषणाभेदः = बुद्धिभेदः, आकारभेदः, कालभेदश्च । नामभेदः - कार्यस्य पट इति नाम, कारणस्य तु तन्तव इति । संख्याभेदः - पट एकः, तन्तवस्तु बहवः । व्यवहारभेदः - पटेनाच्छादनादिः, तन्तुभिः बन्धनादिः । बुद्धिभेदः - पट इति बुद्धिरन्या, अन्या च तन्तव इति । आकारभेदः – पटस्याकारश्चतुरश्रत्वादिः , तन्तूनां दीर्घ आकारः । कालभेदः - पूर्वकाले तन्तवः, अनन्तरकाले पटः । एभिः हेतुभिः उभयोः भिन्नत्वं न । 'कालादि ' इत्यत्र आदिपदेन कारणभेदः गृह्यते । पटस्य कारणानि तन्तवः, तन्तोश्च कारणं कार्पसः । एवमनेकैः कारणैरुभयोर्भेदेऽनिवार्ये सति द्विगुणगुरुत्वकार्यं प्रति अवयविगुरुत्वस्य प्रतिबन्धकत्वकल्पनान्न द्विगुणगुरुत्वकार्योत्पत्तिरिति चेत्‌, एवं सत्यपि भेदाभावे हेतुमाह - द्रव्याभेदेऽपीत्यादिना । द्रव्ययोः = तन्तुपटयोः अभेदेऽपि ते = भेदाभावेऽपि नामभेदादयः; पत्रताटङ्कवत्‌ = तालपत्रकर्णाभरणवत्‌ इह अवस्थान्तरतः = अवस्थाभेदेनैव स्युः । ग्रामीणाः किल स्त्रियः तालपत्रं वर्तुलाकारेण परिवर्त्य कर्णे आभरणवत्‌ धरन्ति, विश्लेषणे तालपत्रमेव । 'धान्यराशिः' इत्यादावप्येवमेव । अवस्थाभेदमादायैव नामभेदादीनाम्‌ उपपत्त्या अवयवातिरिक्तः अवयवी नास्त्येवेति । असंयुक्ताः तन्तवः अवयवाः इत्युच्यन्ते । संयोगविशेषविशिष्टास्तन्तवः पट इत्युच्यन्ते । सुसूक्ष्ममीक्षणे तन्तवः, परस्परं विलक्षणसंयोगश्चेत्युभयातिरिक्तं न हि किञ्चिदुपलभ्यते । असमवायिकारणत्वेन वैशेषिकैरुच्यमानावयवद्वयसंयोगविशिष्टा अवयवा एव पट इत्युच्यन्त इति नातिरिक्तावयविनः कल्पना युक्ता । अत एवावयविगुरुत्वस्य प्रतिबन्धकत्वकल्पनागौरवप्रसङ्गोऽपि न । सांख्यसंमतसत्कार्यवादात्‌ सिद्धान्तसंमतसत्कार्यवादस्यायमेव विशेषः । सांख्याः घटत्वाद्यवस्थानामपि पूर्वं सत्त्वमाहुः । सिद्धान्ते तु पूर्वमसतः अवयवसंयोगस्यानन्तरमेव जननात्‌, अवस्थानामागन्तुकत्वमेव । अधिकं तु २४ श्लोके व्यक्तीभविष्यति । एवमनङ्गीकारे बाधकमप्याह - नो चेदित्यादिना । 'न' इत्यनेन समानार्थकमव्ययम्‌ 'नो' इति । एवं यदि नाङ्गीक्रियते, तदा अंशांशिनोः = अवयवावयविनो: उभयोः स्पर्शवत्त्वाविशेषात्‌ = सपर्शवत्त्वस्य समानत्वात्‌ प्रतिहतिः = परस्परं प्रतिघातः स्यात्‌ = दुर्वार एव स्यात्‌ । स्पर्शवन्ति द्रव्याणि नैकदेशावच्छेदेन स्थातुं प्रभवन्ति । घटवति भूतले स्पर्शवत्‌ अन्यत्‌ द्रव्यं कथं तिष्ठेत्‌? प्रकृते तन्तवोऽपि स्पर्शवद्द्रव्याणि । पटोऽपि स्पर्शवद्द्रव्यम्‌ । द्वयं कथमेकदेशावच्छेदेन तिष्ठेत्‌? 'स्पर्शवतां सप्रतिघत्वनियमात्‌' । अतः अवयवापेक्षयावयवी अतिरिक्तो नास्त्येव । आकाशकालादिविभुद्रव्याणामेकदेशावच्छेदेनावस्थानात्‌ स्पर्शवत्त्वविशेषणम्‌ । ननु अवयवावयविनोरयुतसिद्धत्वात्‌, युतसिद्धानां स्पर्शवतामेव सप्रतिघत्वनियम इति चेत्‌, अवयविनोऽ- तिरिक्तत्वसिद्धावेव तथा कल्पनसंभवात्‌, तस्यैवाभावात्‌ न कल्पनावकाशः ॥   
वस्तुतस्तु - न्यायशास्त्रस्य 'लोकायतम्‌' इत्येव प्राचीनं नाम । चार्वाकदर्शनं पण्डितैरनन्तरं कल्पितम्‌ । जीवसर इदं विमृश्यते । अत एव 'प्रतीतिशरणा नैयायिकाः' इति न्यायः प्रवृत्तः । लोकप्रतीतिदृष्ट्या तु अवयवातिरिक्तोऽवयव्यावश्यकः । नो चेल्लोके एकत्वव्यवहारः कुत्रापि समर्थयितुं न शक्यः । राशिसेनावनादौ नैयायिकानामपि एकत्वव्यवहारः संमत एव । परं तु स व्यवहार औपचारिक इत्येव सर्वसंमतम्‌ । कुत्रचिद्व्यवहारः ओपचारिको यदि वक्तव्यः, तदा कुत्रचित्स व्यवहारो मुख्य एषितव्यः । मुख्यार्थमन्तरा, औपचारिकार्थकल्पना कुत्रापि न संभवतीत्येव सर्वतीर्थकाराणामाशयः (ना.स.४) । एकत्वव्यवहारस्य मुख्यत्वं नाम अनौपाधिकं वस्तुगतमेकत्वमेव । एवम्‌ एकत्वं यत्र वस्तुनि नास्ति, तत्र बुद्धिकल्पितमुपाधिमादायौपचारिकमेकत्वं वक्तव्यं भवति । लोके कुत्र वा वस्तुनि, मुख्यं एकत्वं गृहीतम्‌? आकाशादयस्त्वतीन्द्रियाः । तद्गतमेकत्वमप्यतीन्द्रियम्‌ । आत्मन्येकत्वं गृह्यते किल! न हि कस्यचित्‌ 'अहमेको वा, द्वौ वा?' इति संशयो जायते । अतस्तत्रैकत्वं मुख्यं गृह्यत एवेति चेत्‌, एतदपि न । 'अहम्‌' इति क उच्यत इदानीम्‌? शरीरमेव वा, शरीरातिरिक्तं वा वस्त्विदानीमहमर्थः? शरीरं चेत्‌, तस्य   
सङ्घातरूपत्वात्‌, न मुख्यमेकत्वं भवेत्‌ । शरीरातिरिक्तस्त्वात्मा नेदानीं प्रतीयेतेति जीवसरे निरूप्यते । ननु सेनावनादावतिरिक्तावयवी नास्ति, घटपटादौ तु वर्तत इत्यत्र विनिगमकं किमिति चेत्‌, 'घटं कर्तुमारभते' 'पटं कर्तुमारभते' इति स्वरसो व्यवहारो यत्र, तत्रातिरिक्तोऽवयवी, नान्यत्र । अत एवैतस्यारंभवाद इति नाम । अतः 'एकः पटः, तन्तवस्तु बहवः' इति प्रतीतिर्मुख्यैवेति वक्तव्यम्‌ । अतो लोकव्यवहारदृष्ट्यावयव्यतिरिच्यते । 'घटं कर्तुमारभते' 'पटं कर्तुमारभते' इत्यबाधितव्यवहारदर्शनात्‌ आरंभवादादीनां विषयभेदोऽस्ति इत्यादिकं समये भविष्यति । एवमतिरिक्तत्वे आवश्यके सति, इतरत्सर्वं तदनुगुणं नेयम्‌ । वेदान्तिनां त्वान्तरे वस्तुन्येव नैर्भयम्‌ । अथाप्याचार्यैः कुत एवं निर्णीतमिति चेत्‌, समय इदमपि स्पष्टीभविष्यति । सद्यस्तु 'न हि निन्दा' न्यायोऽनुसन्धीयताम्‌, स्वपक्षे शिष्याणां श्रद्धातिशयाधानायेति । अथवा परिणामवाददृष्ट्येत्यवगम्यताम्‌ ॥ २० ॥
</details>

<details><summary>वरदार्य-सुबोधिनी (कन्नड)</summary>

हीगॆ जगत्तिगॆ ब्रह्मवे उपादान कारणवॆन्दु स्थापिसि  
मुन्दॆ उपादानोपादेयगळिगॆ अत्यन्त भेदवन्नु हेळुव  
तार्किकर मतवन्नु निराकरिसुत्तारॆ 

**कार्यपादानभेदे गौरवादः अधिकता कथं न, स्वकार्यं**

**कथं न** 

उपादान(समवाय)कारणक्कू कार्यक्कू अत्यन्त भेदवन्नु ऒप्पिदरॆ  
भार मुन्तादुवुगळ हॆच्चळवु एतक्कॆ आगवुदिल्ल?  
हागॆ आगिद्द पक्षदल्लि आ अधिकभारद कार्यवु एकॆ आगलिल्ल ? 

दारगळिन्द हुट्टिद बट्टॆ दारगळिगिन्तलू अत्यन्त बेरॆयागिद्दरॆ  
बट्टॆयल्लि, दारगळ तूक, बट्टॆय तूक ऎरडू सेरि ऎरडरष्टु तूक  
मत्तु अदर अनुभव बरबेकागुत्तदॆ.  
इन्तह अनुभव यारिगू इल्लदिरुवुदरिन्द  
दारगळिगिन्तलू बट्टॆ बेरॆयल्ल ऎन्दु ऒप्पबेकागुत्तदॆ,  

**नाम-संख्या-व्यवहृति-धिषणाऽऽकार-कालादि-भेदैः अन्यत्वं न** 

हॆसरु, सङ्ख्यॆ, व्यवहार, बुद्धि, आकार, काल मुन्तादवुगळु बेरॆय् आगिरुवमात्रदिन्द  
अवॆरडक्कू भेदवन्नु हेळलु साध्यविल्ल. एतक्कॆन्दरॆ द्रव्याभेदे पि ते पत्रताटवत् अवस्थानरतः हू दार 

26 

-21- 


गळिगिन्तलु बट्टॆ मुन्तादवु बेरॆ द्रव्यवागदिद्दरू गरि मत्तु ओलॆयन्तॆ अवस्थाभेददिन्दले अवु आगबल्लवु. 

दारगळिगिन्तलू बट्टॆ बेरॆये आगुत्तदॆ. इल्लदिद्दरॆ दार बट्टॆ ऎम्ब भिन्न भिन्न हॆसरु हेगॆ बरलु साध्य ? हीगॆ दारगळु अनेक, बट्टॆ ऒन्दु ऎम्ब सङ्ख्याभेद, दारगळिन्द शरीरद आच्छादन साध्यविल्ल, बट्टॆयिन्द साध्य ऎम्ब व्यवहार भेद, दार ऎम्ब बुद्दि बट्टॆ ऎम्ब बुद्धिगिन्त विलक्षणवागिये बरुत्तदॆ ऎन्दु बुद्दि भेद, अवॆरडर आकारभेद, मॊदलु दारगळागिद्दु अनन्तर बट्टॆयागुत्तदॆ ऎम्ब कालभेद-इष्टु कारणगळिन्द दारगळिगिन्तलू बट्टॆ बेरॆयॆन्दु हेळबेकॆम्बुदु पूर्वपक्ष. 

सिद्धान्त ताळॆगरियु हागॆये इद्दरॆ गरियागुत्तदॆ. सुरुळि माडि किविगॆ हाकिकॊण्डाग ओलॆयागुत्तदॆ. इल्लि ऒन्दे वस्तुविनल्लि स्वल्प बदलावणॆयिन्द हॆसरु, उपयोग, आकार मुन्तादवॆल्लवू बदलायि सुवुदु प्रत्यक्षसिद्द. घटपटादि कार्यगळल्लू इदे न्यायवन्नु अन्वयि सुवुदरल्लि एनु तडॆ ? आद्दरिन्द उपादानोपादेयगळिगॆ अवस्टाभेद मात्रवे हॊरतु द्रव्यभेद इरुवुदिल्ल. 

नोचेत् अंशांशिनो उभयोः स्पर्शवत्ताविशेषात् प्रतिहतिः स्यात्  

हागॆ ऒप्प दिद्दरॆ अवयवावयविगळॆरडक्कू स्पर्शवन्नु उळ्ळदिरुविकॆ समानवागि रुवुदरिन्द  
परस्पर ऒन्दॆडॆयल्लि कूडदे होगबेकागुत्तदॆ. 

स्पर्शवुळ्ळ ऎरडु वस्तुगळु  
ऒन्दे जागदल्लि ऒन्दे समयदल्लिरलु साध्यविल्लवॆन्नुवुदु सकलसम्मत,  
घटविरुव अदे जागदल्लि अदे समय दल्लि मत्तॊन्दु घटवन्नु इडलु यारिगू साध्यविल्ल. अवयव, अवयवि ऎरडू स्पर्शवत्ताद बेरॆ बेरॆ पदार्थगळादरॆ ऎरडू ऒन्दे जागदल्लि ऒन्दे समयदल्लि सेरलु साध्यवे इल्ल. आद्दरिन्द अवयव मत्तु अवयवगळु अथवा उपादान मत्तु उपादेय परस्पर भिन्नवल्ल. ॥२०॥ 
</details>

<details><summary>सर्वार्थसिद्धिः</summary>

एवं पृथिव्याद्युपादानं चिन्तितम् । अथोपादानातिरिक्तं कार्यद्रव्यं नास्तीति साध्यते तत्रावस्थाभेदमात्रं स्वीकृतम् । अयमेव च सत्कार्यवाद आरम्भणाधिकरणसाध्यः ।  
विसृष्ट्युल्लासविक्षेपाः कार्याणां कथिताः क्वचित् । कल्पनीया न सर्वत्र परिणामोक्त्यबाधतः ॥  
आविर्भावतिरोभावजन्मनाशविकल्पवत् । नित्यं जगदिति स्मृत्या व्यवस्थाद्वयमीरितम् ॥  
तदिह प्रत्यक्षागमबलादेकस्यैव द्रव्यस्यावस्थाभेदादुपादानोपादेयभाव इति स्थिते द्रव्यान्तरं प्रागसदागन्तुकं वदतः प्रतिवक्ति - कार्येति । । कार्यद्रव्यस्य स्वोपादानद्रव्याद्भेदे सति द्विपलकैकपलकन्यायेन तन्तुगुरुत्वम्, समं न्यूनमधिकं वा पटगुरुत्वं च संभूय पतनातिरेकं कथं न कुर्यात् ? तदकरणे कश्चिदपि हेतुर्न सिध्येदित्यर्थः । तथा हि - न तावदवयविनि गुरुत्वं न जायते, परमाणुगुरुत्वपरिशेषप्रसङ्गात् । तथा च त्वयाऽनभ्युपगमात्, अयुक्तेश्च । कार्यगुरुत्वादेव ह्यणुगुरुत्वं कल्पयसि । जातस्य च न स्वाभावतः पतनहेतुत्वाभावः । प्रतिबन्धात्कार्यानतिरेक इति चेत्, किमयं प्रतिबन्धोऽवयविगुरुत्वस्य ? उतावयवगुरुत्वस्य ? नाद्यः ; परमाणुगुरुत्वस्यैव [प्र] पतनहेतुत्वप्रसङ्गात् । तथा सति गुरुत्वात्  
पतनं द्रवत्वात्स्यन्दनमिति तत्तत्क्रियावन्निष्ठगुरुत्वादिकल्पनभङ्गापाताच्च । अतो वरमवयविनि गुरुत्वाद्यनुत्पत्तिकल्पनम् ; तत्र चोक्तो दोषः । न द्वितीयः, कदाचिन्निष्कम्पेऽवयविनि शाखाफलहस्तादिलम्बनाभावप्रसङ्गात् । तथा च कथमवयव्यपि तत्र लम्बेत ? संयोगान्तरादर्शनात् लम्बमानोऽवयवी स्वावयवमपि लम्बयतीति चेन्न ; सर्वावयवलम्बनप्रसङ्गात् । सङ्घातवादिनस्तु यथार्हं प्रतिब[न्धां]द्धांशेऽलम्बनोपपत्तिः । कार्यगुरुत्वोत्पत्तौ कारणगुरुत्वं नश्यतीति चेन्न ; अपसिद्धान्तात्, रूपादिष्वपि तथात्वप्रसङ्गात् ।  

> अथ कार्य-गुरुत्वस्यातिमन्दत्वात्  
सूक्ष्मं पतन-वैषम्यं दुर्ग्रहम् 

इति, तद् अपि न ;  
मान्द्य-कारणादृष्टेः,  
कल्पकासंभवाच् च ।  
अतस् तन्तु-तत्-कार्य-पट-समुदायोन्माने  
पटद्वयोन्मान इव  
गुरुत्वान्तर-कार्यं दुस्त्यजम्,  
आदि-शब्देन द्रवत्व-गन्धादि-संग्रहः । स्वकार्यं - त [त्त]दुचितं कार्यमित्यर्थः । तथाऽप्यनन्यथासिद्धभेदकभूम्ना भेदसिद्धौ गुरुत्वान्तरकार्यादर्शनं कथंचिदन्यतरप्रतिबन्धेन नेयमित्यभिप्रायेण शङ्कमानं प्रत्याह - नान्यत्वमिति । यद्यपि नामभेदाभेदावर्थभेदाभेदयोरप्रयोजकौ, तथाऽपि पर्यायातिरिक्तो विशेषणविशेष्यभावानर्हो वाचकभेद इह नामभेदः । स च सिंहव्याघ्रशब्दवत् स्ववाच्यं भिन्द्यात् ।  
संख्याभेदोऽप्येकस्यैव द्वितीयादियोगाद्यद्यपि स्यात्, तथाऽपि मैवमत्र ; बहवस्तन्तवः, एक पट इति विभजनात् । व्यवहृतिरिहार्थक्रियासिद्ध्यर्थो व्यापारः । पटाद्यर्थं तन्त्वादय उपादीयन्ते, पटादयस्त्वाच्छादनाद्यर्थम् । न च तन्त्वादिमात्रे पटादिधीः, पटादिषु वा तन्वादिधीरिति धिषणाभेदः । आकारभेदश्च व्यवस्थिताश्रयो वृत्तचतुरश्रत्वादिः । पूर्वकालीनास्तन्त्वादयः पटादयस्तु पश्चाद्भाविन इत्येवंविध इह कालभेदः । आदिशब्देन कारणभेदादिसंग्रहः । अंशुप्रभृतयस्तन्त्वादीनां पटादीनां तु तन्त्वादय इति नियतोऽत्र कारणभेदः । कार्यभेदश्च एवं नियत एव । कारणस्यैव च कार्यत्वे कारकव्यापारवैयर्थ्यं स्यादिति भेदहेतवः । एषामन्यथासिद्धिमाह - द्रव्याभेदेऽपीति । तुशब्दोऽवधारणे । उपादानोपादेयतयावस्थाद्वयवति द्रव्ये घटपटवद्भेदं साधयितुं न शक्नुवन्तीत्यर्थः । 

अत्र दुस्तरप्रतिबन्द्यभिप्रायेण निदर्शयति - पत्रताटङ्कवदिति । पत्रस्य हि कुण्डलितस्य नियतं नामान्तरं दृष्टम् । सफलश्चावस्थान्तरेण कारकव्यापारः, न ह्यत्रावयव्यन्तरोत्पत्तिः । आकुञ्चनप्रसारणपद्मसंकोचविकासादिष्वपि तत्कल्पनाप्रसङ्गात् । न चैकेनावयवेनावयव्यारम्भः, असमवायिकारणासंभवात् । अवयवावयवसंयोगस्तत्रासमवायिकारणमिति चेन्न ; तस्यान्यार्थत्वात् । अन्यथा अंशूनां तन्तुवत् पटाश्रयत्वमपि स्यात् । न च तद्युक्तम् ; आरब्धकार्यैरवयवैस्तदैवावयव्यन्तरारम्भानभ्युपगमात् । तत्र हि सप्रतिघत्वविरोधाद्बिभेषि । 

एवं संप्रतिपन्नावस्था-भेद-मात्रानादरेण  
द्रव्यान्तर-कल्पने ऽपि तम् एव विरोधं प्रसञ्जयति - नो चेदिति ।  
अंशांशिनोः - अवयवावयविनोर् इत्यर्थः । उक्तप्रसङ्गे तद्-अभिमतम् एव हेतुमाह - उभयोर् इति ।  
द्वयोर् द्रव्ययोर् अन्यतरस्य वा स्पर्श-हीनत्वे  
मिथः प्रतिरोधो नास्ति ।  
इह तु  
न तथेत्य् अभिप्रायेणोभयोर् इत्य् उक्तम् ।  
अवयवावयविनोर् एकत्र वृत्तिर् नास्तीति चेत्,  
समवायि-देशैक्याभावेऽपि संयोगिदेशैक्यम् अङ्गीकरोषि,  
तत्र कथं तन्त्ववष्टब्ध-नभः-प्रदेशे पट-संयोगः, माभूदिति चेत् मूर्तामूर्तसंयोगविलोपप्रसङ्गः । मेरुमन्दरादीनामप्यविभक्ताकाशप्रदेशवृत्तावविरोधः स्यात् ; नीरक्षीरादिमेलने का वार्ता ?  
हन्त ! स्वसिद्धान्तं प्रस्मृत्य पृच्छसि । एतेन भूमावुन्मज्जति, निमज्जतीत्यादिसिद्धनिदर्शनमपि निहतम् । तस्मादवयवावयविव्यतिरिक्तविषय एव सप्रतिघत्वविरोधव्यवस्थापनमपि निर्मूलमिति ॥२०॥
</details>

<details><summary>नरसिंह-देवः आनन्ददायिनी - २०</summary>

प्रसङ्गात्मिकां सङ्गतिमाह - एवमिति । नन्ववस्थारूपकार्यभेदाङ्गीकारे तस्यावस्थावतो भेदात् 'तदनन्यत्वमारम्भणशब्दादिभ्य' इत्यधिकरणविरोधः; तत्र कार्यमात्रस्याभेदाङ्गीकारादित्याह - अयमेवेति । तत्रापि कार्यद्रव्यस्यैवाभेदस्साधित इत्यर्थः । ननु कार्यं कारणमिति विभाग एव नास्ति; सतामेव द्रव्याणां विसृष्ट्युल्लासविक्षेपैः पुराणादि-ष्वाविर्भावमात्राङ्गीकारादुत्पत्त्यभावात्साङ्ख्यपक्ष एव युक्त इत्यत्राह - विसृष्टीति । विसृष्टिः - विसर्गः; यथा कूर्मादेराकुञ्चितानामवयवानां प्रसारणम् । उल्लासः - विकसनं; यथा मुकुळीभूतस्य (पद्मादेः) करवीरादेः । विक्षेपः - यथा पिण्डीभूतस्य रजसः सर्वतः स(सम)र्पण (जालादेः विस्ता-रकारणम्) । यद्यपि क्वचिद्विसृष्ट्यादय उक्ताः; तथाऽपि तेन सर्वत्र कार्येषु; किन्तु कूर्माद्यङ्गप्रकाशनमिव पूर्वं विसृष्टप्रच्छन्नेष्वेव । तथा च क्वचित्पूर्वमुत्पन्नस्य नित्यस्य वा भगवद्विग्रहादेराविर्भाव इत्यर्थः । तत्र प्रमाणमाह - परिणामेति 'सदेव सोम्येदमग्र आसीत्' 'तत्सष्ट्वा' 'प्रकृतेः परिणामास्ते' 'महदाद्या विशेषान्ताः' इत्यादौ पीरणामवचनाबाधाय विसृष्ट्यादेः क्वाचित्कताकल्पनमिति भावः । ननु परिणामवचनमेव विसृष्ट्यादिपरं भवत्वित्याह - आविर्भावेति । व्यवस्थाद्वयं - आविर्भावः जन्मेति व्यवस्थाद्वयमित्यर्थः । तथाच सर्वत्र विसृष्ट्याद्यङ्गीकारे आविर्भावस्यैव सार्वत्रिकत्वाद्व्यवस्था न स्यादिति भावः । तदिहेति - मृदयं कुम्भः तन्तवः पट इति प्रत्यक्षं, सदेवेत्याद्यागमः । कार्यद्रव्यस्येति - तस्मिन्नपि कारणगुणप्रक्रमेण गुरुवाङ्गीकारादिति भावः । संभूय - संहत्य । न सिध्येदिति - संभावनायां लिङ् । परमाणुगुरुत्वेति - द्व्यणुकादीनामवयवित्वादिति भावः । इष्टापत्तिं निरस्यति - तथाचेति । अयुक्तिमेवाह - कार्यगुरुत्वादेवेति । जातस्य चेति - कार्ये उत्पन्नस्य गुरुत्वस्येत्यर्थः । परमाणुगुरुत्वस्यैवेति -द्व्यणुकादिगुरुत्वानामवयविगुरुत्वत्वादिति भावः । इष्टापत्तिं निरस्यति - तथा सतीति । ततो वरमिति - गुरुत्वकार्याभावादिति भावः । इष्टापत्तौ बाधकमाह - तत्र चोक्तो दोष इति । परमाणुगुरुत्वकल्पना न स्यादिति दोष उक्त इत्यर्थः । तथा चेति - अवयवलम्बनाभावे तत्समवेतावयविनो लम्बनासंभवादिति भावः । अप्रतिबद्धगुरुत्ववद्द्रव्यान्तरसंयोगात् बद्धपाषाणलतान्यायेनावयवी लम्बतामित्यत्राह - संयोगान्तरेति । संयोगान्तराद्दर्शनादिति क्वचित्पाठः । तदा संबन्धविशेषादवयवी स्वावयवमपि लम्बयतीति कल्प्यते प्रत्यक्षदर्शनादित्यर्थः । सर्वावयवेति - अविशेषादिति भावः । रूपादिष्विति । नन्वस्तु रूपादिष्वापादितः प्रसङ्गः को दोषः ? इति चेन्न; तथा सति तन्तूनां विभागेन पटनाशे उत्पादकाभावाद्रूपादिकं न स्यात् । न च कारणगुणप्रक्रमेणोत्पत्तिः; परमाणावपि नाशात् । न च नित्यत्वात्परमाणुगतानां न नाश इति वाच्यं; तथा सति पटदशायां तन्तूनां प्रत्यक्षता न स्यात् । न चेष्टापत्तिः; अस्मिन् पटे त एव तन्तव इति सर्वानुभवविरोधादिति भावः । कल्पकासंभवाच्चेति - नन्ववयव्यातिरेक्यकल्पकमेव कल्पकमिति चेत् न; तस्यैवासिद्धेरिति भावः । रसादिरादिशब्दार्थः । कल्पकमाशङ्कते - तथापीति । अत्र - तन्तुपटस्थले । मैवं - द्रव्यान्तरयोगनिमित्तव्यवहारो न भवतीत्यर्थः । तदेव दर्शयति - बहव इति ।  
कारणभेदादीत्यनेन कार्यभेद उच्यते । कार्यभेदश्चैवमिति - पटस्याच्छादनरूपं कार्यम्; तन्तूनां पटादिरूपं कार्यमित्यर्थः । एतेषामनुग्राहकं तर्कमाह - कारणस्यैवेति । अनुकूलतर्काभावान्न साधक इत्याह - एषामिति । दुस्तरेति - तथा च तत्र व्यभिचारोऽपीति भावः । व्यभिचारस्थलान्तरमप्याह - आकुञ्चनेति । असमवायिकारणेति - अन्यथा द्वणुकमेकस्मादेव परमाणोरुत्पद्येतेति भावः । अवयवावयवेति - अवयवस्य चेदवयवास्तेषां संयोग इत्यर्थः । अन्यार्थत्वादिति - अवयवजनकत्वेन पटरूपवदन्यथासिद्धत्वादित्यर्थः । अन्यथेति - कार्यद्रव्य-स्यासमवायिसामानाधिकरण्यनियमादिति भावः । आरब्धकार्यैरिति - द्रव्यासमवायिकारणाश्रयस्य समवायिकारणत्वनियमादवयवावयवानां आरब्धावयव्यात्मकावयवतया तत्काल एवावयव्यन्तरजनकत्वं न संभवतीत्यर्थः । अनभ्युपगमे हेतुमाह - तत्रेति । यद्वा - नचैकावयवेत्यारभ्य पत्रताटङ्कादिस्थलपरिहाराशङ्कापूर्वकं नो चेदित्यस्यावतारिकाग्रन्थः । नन्ववयवस्य स्वावयववृत्तित्वं अवयविनोऽवयववृत्तित्वमिति नैकत्र वृत्तित्वमिति शङ्कते - अवयवावयविनोरिति । संयोगिदेशैक्यमिति - एकत्र नभस्सथलेऽवयवावयविनोस्संयोगसंबन्धवृत्तिरिति भावः । मूर्ता- मूर्तेति - यद्यपि कार्यानारम्भकाले परमाण्वाकाशसंयोगे न विरोधः; तथाऽपि घटादीनां मूर्तानाममूर्तैस्सयोगं ब्रवीषि संयोगजसंयोगं स न स्यादिति भावः । यदि स्पर्शवतोस्सप्रतिघत्वविरोधो न स्यात्तत्राह - मेरुमन्दरेति । ननु सप्रतिघत्वविरोधे नीरक्षीरयोरेकनभःप्रदेशवृत्तिः कथं? भूमौ सिद्धादीनां निमज्जनं कथम्? तस्मात् स्पर्शवतां सप्रतिधत्वव्याप्तिरवयवावयविव्यतिरिक्तस्थले नीरक्षीरादिस्थल इव संकुचिता न वर्तत इत्यत्राह -नीरक्षीरेति । स्वसिद्धान्तं प्रस्मृत्येति - नीरक्षीरादिष्ववयवविभागेन परस्परानाक्रान्त प्रदेश एव परस्परावयवानां वृत्तिस्सिद्धा । निमज्जनादावपि भूविभागेन प्रवेशः; झडिति जलनिमज्जने विभक्तजसन्धानन्यायेन पुनस्सन्धानम् । तच्च सूक्ष्मकालत्वात् ज्वालानाशन्यायेन न प्रतीयते इति किरणावल्ल्यादौ प्रतिपादितमित्यर्थः । तस्मादिति - तथाच संकोचे न प्रमाणमिति भावः ॥ २० ॥
</details>

<details><summary>उत्तमूरु-वीरराघवः अलभ्यलाभः - २०</summary>

ननु स्वच्छन्देनागमेन प्रकृतिमहदङ्कारमात्राक्षसिद्धिं तत्कार्यतया भूतानाञ्च स्थितिमिच्छता कथमादौ ''प्राच्यमव्यक्तकालौ'' इति जडस्य द्वेधैव विभागः कृतः । न चाव्यक्तत्वं परमाणु-तत्कार्य-साधारणी पृथिवीत्वादिवत् कार्यद्रव्यकारणद्रव्योभयगता जातिः । न च कार्यकारणयोरेकद्रव्यत्वान्न दोष इति वाच्यम्, असिद्धेरित्याशंकायाम्, उपादानातिरिक्तं कार्यद्रव्यं नास्तीति साधयितुं तद्भेदेदोषं तार्किकान् प्रत्याह कार्येति । तत्र भेदसाधकहेतूनां तार्किकोक्तानां यदादायान्यथासिद्धिर्वाच्या, तत् निष्कृष्याह तत्रावस्थभेदेति । सांख्यसंमताव्यक्तमहदादिसृष्टिस्वीकारमात्रेण तदभिमत-सत्कार्य-वाद एवाऽऽरम्भणाधिकरणार्थं इति न मन्तव्यमित्याशयेनाह अयमेवेति । अद्वैतिमतं तु न तदधिकरणार्थः; तन्मते ब्रह्मण एव सत्त्ववत्त्वेन कार्ये सत्त्वाभावात् सत्कार्यवादत्वायोगात् । विसृष्ट्यादिदर्शनं सांख्यानुकूलमिति कृत्वा न तथा स्वीकार्यमित्याह विसृष्टीति । विसृष्टिः भस्त्रिकातः पूरितस्य जलस्य विसर्गवत् संकुचितस्य कूर्मपादादेः प्रसारवत् अग्न्यादेराविर्भावः; विक्षेपात् विकिरणात् सक्तुपिण्डात् चूर्णानां जलस्तोमात् बिन्दूनाञ्चाविर्भावः इत्यादि यद्यपि दृश्यते - तथापि तत्र क्वचित् क्वचिदेव कार्यताव्यवहार इति अतिव्यापकत्वात् मिथोव्यभिचाराच्च न विसृष्ट्यादेर्नियामकत्वम् । परिणामस्तु सर्वत्रानुगतः । न च तदनुक्तिः, 'तदात्मानं स्वयमकुरत', 'तन्नामरूपाभ्यां व्याक्रियत’, 'नित्या सततविक्रिया' इत्वेवं समविषमान्यतरपरिणामशालित्वस्य प्रकृतौ संप्रतिपन्नत्वात् इत्यर्थः । अभिव्यक्तिवादिनं सांख्यमाविर्भाववत् जन्मनोऽपि प्रामाणिकत्वप्रदर्शनेन वारयति आविर्भावेति । आविर्भावतिरोभावरूपः जन्मनाशरूपश्च विकल्पः प्रकारभेदः जगत्यस्ति तत्र जन्मस्थल एव सत्कार्यत्वं वक्तव्यमिति स्मृत्याशय इति भावःनः । अत्र विष्णुपुराणवाक्ये, 'तदेतदक्षयं नित्यं जगन्मुनिवराखिलम्' इति पूर्वार्धं स्मार्यते अत्र नित्यमिति पदेन । जन्मादिसत्त्वेपि द्रव्यनित्यत्वं न बाध्यत इति भावः । व्यवस्थाद्वयमित्यनेन जन्माविर्भावियोरैक्यं नेति ज्ञापितम् । प्रत्यक्षेति । आगमेनैव प्रत्यक्षमपि प्रादर्शि; “यथा सौम्यैकेन मृत्पिण्डेन” इत्यादिना । तेन तार्किकादिपक्षा निरस्ताः । पटघटादीनां तन्तुमृत्पिण्डादौ प्राक्सतामेवाऽविर्भाव इति सांख्यमतं प्रत्यक्षविरुद्धम्, तार्किकस्तु स्वपक्षः प्रत्यक्षानुकूल इति मन्यते, तन्निराकरणमिह । श्लोके अधिकतेति पाठोऽशुद्धः । अधिकत इति गौरवादिविशेषणम् । आदिना द्रवत्वगन्धादिग्रहणम् । कार्यकारणयोर्भेदे आधिक्यस्यावर्जनीयतया तथाभूतात् गुरत्वद्रवत्वादितः तत्तदनुगुणं कार्यं कथं नेत्यर्थः । द्वीति । यथा द्विपलिकैकपलिकयोर्मेलने त्रिपलिकता, तथा एकघटस्थनिर्घटकपालद्वयापेक्षया घटान्तरस्थे सति सघटकपालद्वये तुलायां गुरुत्वातिशयकार्येणावनमनेन भाव्यम् । अतः कार्याभावात् गुरत्वाधिक्याभावः, ततो द्रव्यद्वयाभावश्चेति भावः । सममिति पटगुरुवं तन्तुगुरुत्वादन्यत् समं वा, सर्वथा गुरुत्वातिशयः । स्यादिति भावः । हेतुर्न सिद्ध्येदिति । अकरणहेतुः - साधयितुमशक्य इत्यर्थः । अयुक्तेरिति । युक्त्यभावादित्यर्थः । परमाणौ गुरुत्वसाधकयुक्तिर्नास्तीत्यर्थः । तदेवाह कार्येति । ''कारणगुणपूर्वकः कार्यगुणो दृष्टः'' इति हि कणादः । तदकरणे इत्यस्य गुरुत्वानुत्पादने इत्येकोऽर्थ उक्तः गुरुत्वेन स्वकार्याकरणे इत्यर्थान्तरं कृत्वाऽऽह जातस्य चेति । यावन्त्यवयवगुरुत्वानि तावत्समं गुरुत्वमवयविनि जायते । तत्रैकस्य कार्यकरत्वम्, अन्यस्य प्रतिबद्धत्वादिति शंकते प्रतिबन्धादिति ।  
क्रियावन्निष्ठेऽति । सामानाधिकरण्याभावे कथं कार्यकरणभावः । वरमिति । गुरुत्वस्याप्रत्यक्षत्वात् अनुमापककार्याभावे चानुमानायोगादिति भावः । उक्तो दोष द्वीप । परमाणावपि गुरुत्वासिद्धिः कार्यगुरत्वाभावादिति । न द्वितीय इति । अवयवगुरुत्वमेव प्रतिबद्धमित्यपि नेत्यर्थः । शाखा वृक्षावयवः; हस्तः शरीरावयवः । लम्बनेति । लम्बनं हि अननुवृत्तपतनस्य द्रव्यस्य यावत्संभवं पतिततया स्थितिः । तच्च पतनमवयननिष्ठमवयनगुरुत्वकार्यमेव वक्तव्यम् । तन्न स्यात्; प्रतिबद्धत्वादिति भावः । कथमवयव्यपीति । शरीरादौ पादाद्यवच्छेदेनोपरिबद्धे सति तत् लम्बमानं दृष्टम् । अवयवगुरुत्वानां प्रतिबद्धतया लम्बनाप्रसक्तौ ऊर्ध्वमेव तेषां स्थितिरिति तद्देशं विहाय अवयवि कथमधोलम्बेत । संयोगेति । अवयविलम्बन प्रतिबन्धक संयोगाभावादवयवि लम्बते । तद्बलात् प्रतिबद्धगुरुत्वकावयवलम्बनमित्यर्थः । अत्र पाठभेदोऽन्वयभेदश्च पूर्वव्याख्यायां द्रष्टव्यः । अत्र “कर्म कर्मसाध्यं न विद्यते'' इति वैशेषिकसूत्रविरोधोऽपि । अतः प्रतिबन्धकसंयोगरहितावयवलम्बनं कारणमित्यपि न सुवचमिति ध्येयम् । अपसिद्धान्तादिति । योग्यविभुविशेषगुणानामेव स्वोत्तरोत्पन्नगुणनाश्यत्वोक्तेः; कारणगुणनाशे कार्यगुणनाशस्य त्वदिष्टतया तद्विरोधाच्चेति । स्वकार्यमिति स्वपदवैयर्थ्यं परिहरति त[त्त]दुचितमिति । यथाकथञ्चित् पतनं नालम्, अधिकगुरुत्वं यादृशावनमनहेतुत्वेन कॢप्तं तदापत्तिरिति भावः । फलमुखगौरवं न दोषायेति मन्यमानस्य शंका तथापीत्यादिना । प्रतिबन्धेनेति । कार्यकरणगुणकल्पनागौरववत् प्रतिबन्धकभावकल्पनागौरवमपि सह्यमिति भावः । नामेति । पटस्तन्तुभिन्नः तन्त्ववाचकपटनामवाच्यत्वादित्याद्यनुमानानि आरम्भणाधिकरणे द्रष्टव्यानि । द्वितीयादियोगादिति । घटेऽपि पटेन सह द्वित्वं सुवचमिति भावः । एकः पटः स्वीययावत्तन्तुभिन्नः द्वित्वादपर्याप्त्यनधिकरणत्वादित्यनुमा । अर्थक्रिया - फलनिष्पत्तिः । व्यापारः पटघटादेराच्छादनोदकाहरणादिः । “धारणाकर्षणोपपत्तेश्च” इति च न्यायसूत्रम् । एष्वनुमानेष्वप्रयोजकशंकां परिहरति कारणस्यैवचेति । श्लोके ते इति । नामादिभेदा इत्यर्थः । पत्रताटङ्कवदिति तालनालिकेरादिपत्रेण वलयितेन कर्णालंकारः क्रियते । न हि बलयीभावमात्रेण द्रव्यभेदस्ते इष्ट इति भावः । न वयमेतद्दृष्टान्तेन नामादिभेदानामभेदसाधकत्वं ब्रूमः, किं तु भेदसाधकत्वं व्यासेधाम इति भावेनाह न शक्नुवन्तीति । ताटङ्कस्थलेऽवयव्यरम्भो दुर्वचश्चेत्याह न चेति । अन्यार्थत्वात् - पत्ररूपावयव्यर्थत्वात् । अंशूनां तन्त्ववयवानाम् । अनभ्युपगमादिति । तन्तुसंयोगात् पटे जातेऽपि संयोगरूपकारणबलात् पुनःपटान्तरोत्पत्तिशंकायां स्वसमवेतं द्रव्यं द्रव्यान्तरोत्पत्तौ प्रतिबन्धकमिति किलोच्यत इति भावः । सप्रतिघत्वं नाम मूर्तानां समानदेशत्वायोगः; स एव विरोधः । नो चेदिति ग्रन्थमवतारयति एवमिति । पूर्वं पत्रताटङ्कादिरूपैकसमवायिकारणजन्यकार्यद्रव्यस्थले सप्रतिघत्वविरोधो दर्शितः । तमेव विरोधं सर्वावयविस्थलेऽपि दर्शयतीत्यर्थः । कल्पनेऽपीति । तन्तुपटादिरूप द्रव्यान्तरकल्पनास्थलेऽपीत्यर्थः । नोचेदिति । अन्यथासिद्धावप्यन्यत्वाङ्गीकारे इत्यर्थः । ननु पत्रताटङ्कस्थले पत्रावयवसंयोगस्य कारणत्वस्वीकारे तेषामवययानां ताटङ्काधारत्वापत्तौ अंशांशिनोः प्रतिहतिरुक्ता युज्यते । सर्वत्र कथमेवम् । अवयविनोऽवयवावयवे वृत्त्यभावादिति पृच्छति अवयवेति । विवक्षितं विशदयति समवायीति । नभःप्रदेश इति । ननु तन्त्ववष्टब्धे देहे इति वस्त्वन्तरस्यापि सुवचत्वेन नभःप्रदेशे इति कुतः । तथा च मूर्तानां समानदेशताविरोधात् तन्तुसंयुक्ते देहे पटः कथं संयुज्येत; एवमंशुसंयुक्ते देहे तन्तुः कथमिति, विपरिवर्तेन च देहावयवसंयुक्ते पटे देहः कथमित्येयं शंकायां द्व्यणुकपर्यन्तसंयोगे प्रतिषेध्ये परमाणुसंयोग एव शिप्येतेति द्व्यणुकत्र्यणुकाद्यवयवद्वयसंयोगरूपकारणाभावादवपविनामेवासिद्धिरिति सुकरमापादनमिति चेत् - सत्यम् - तथापि सावयवस्थले एकावयविन एकावयव्यन्तरेणैय संयोगः । अवयवानामेवावयवैरिति एकत्र मूर्तद्रव्यसंयोगापलापेऽपि निरवयवे नभसि तन्न सुवचमित्याशयेनैतदुक्तिः । वस्तुतो हस्तपुस्तकसंयोगात् कायपुस्तकसंयोग इति संयोगजसंयोगस्वीकरात् तदनुपपत्तिरूपदूषणमपि भवत्येव । अवश्यञ्चावयवसंबन्धोऽप्यवयविसंबद्धे एष्टव्यः; संयोगस्यावच्छेद्याधिकरणसंबन्धिन एवावच्छेदकत्वात् । एवञ्च मूर्तामूर्तेत्यपि उदाहृतस्थलाभिप्रायम् । मूर्तशब्दः मूर्तिः संस्थानमिति तद्विशिष्टसावयवद्रव्यवाचि । परमाणुसंयोगप्रतिषेधायोगात् । एवं मूर्तशब्दार्थश्च ''मूर्तिमताञ्च संस्थानोपपत्तेरवयवसद्भावः'' (न्या.द.४.२.२३) इति सूत्रारूढः । मेर्विति । अवयवद्रव्याक्रान्तेऽप्यवयविसंयोगेष्टौ मूर्तद्वयविरोधाभावात् मेर्वाक्रान्तस्थलेऽपि मन्दरः स्यादिति भावः । अत्र तार्किकः नीरक्षीरयोरविरोधेन संयोगं योगिनां भूमावुन्मज्जननिमज्जनदर्शनात् कठिनभूम्यवयवसंयुक्तस्थलेऽपि योगिदेहसंयोगञ्च निदर्श्य मूर्तानां सप्रतिघत्वमिति नियमस्य तत्र तत्र भंगदर्शनात् तत्तद्भिन्नस्थले इत्येव नियमः शिक्षणीय इति अवयवावयविभिन्नत्वमपि तत्र निवेश्यतामिति विवक्षतिः तं प्रति तत्तत्स्थलेऽपि सप्रतिघत्वं प्राचीनेष्टमिति न तन्निदर्शनं भवेदित्याद नीरक्षीरादि मेलन इति । अत्र आ.दा. ''नीरक्षीरादिषु अवयवविभागेन परस्परानाक्रान्तप्रदेश एव परस्परावयवानां वृत्तिः । निमज्जनादावपि भूविभागेन प्रवेशः । झटिति जलनिमज्जने विभक्तजलसंघातवत् पुनस्संधानम् । तच्च सूक्ष्मकालत्वात् ज्वालानाशन्यायेन न प्रतीयते इति किरणावल्यादौ प्रतिपादितमित्यर्थः” इत्युक्तम् । निमज्जनोन्मज्जनशब्दप्रयोxगोऽपि जलन्यायं स्मारयति । स्वसिद्धान्तं प्रस्मृत्येत्यस्य किरण्यावल्यादावुक्तं विस्मृत्येत्यर्थः । तस्मादिति । निदर्शनान्तराभावादित्यर्यः । अवयविकल्पनेन तद्भिन्नत्वनिवेशापेक्षया तदकल्पनमेव ज्यायः इति भावः । तथा च श्लोके अंशांशिनोः - इतरद्रव्यवत् अवयवावयविनोरपि द्रव्यान्तरेण संयोगस्थले प्रतिघातः स्यात् । मूर्तयोः (स्पर्शवतोः) न समानदेशत्वमिति न्यायस्याविशिष्टत्वादित्यर्थः । अस्मन्मते सर्वस्यैकप्रकृतिकार्यत्वेऽपि एकत्वावस्थाप्रहाणेन बहुत्वावस्थाया उत्पन्नतया घटपटयोर्नानात्वेन घटाक्रान्तप्रदेशे पटस्य न संसर्गः । तन्तुत्वावस्थापन्नद्रव्यसंसृष्टे पटत्वावस्थापन्नसंसर्गस्तु न हन्यते तन्तुपटयोर्नानात्वाभावादिति ॥ २० ॥
</details>

<details><summary>सौम्य-वरद-रामानुज-गूढार्थ-प्रकाशः - २०</summary>

कार्योपादानेति । तत्रेति । उपादान इत्यर्थः । विसृष्टिरिति । नियमनमित्यर्थः । ''तद्विसृष्टः स पुरःपः'' इत्यत्र तथा प्रयोगः । उल्लासो ल्लानता(ग्लानता ?)त्यागः । विक्षेपोऽभिव्यक्तिरिति केचित् । अस्माकं त्वेवं प्रतिभाति - दृष्टविसजातीयसृष्टिः स्वप्ने रथादिविजातीयसृष्टिश्रवणात् । उल्लासोऽस्वप्नपदार्थानामभिवृद्धौ । तेषां विनाशो विक्षेप इति कथिता इति । 'रथान् रथयोगान्’ इत्यादिना कथिता इति भावः । सर्वत्रेति । प्रकृतिकार्येष्वपीत्यर्थः । कार्यकारणैक्ये उपबृंहणानुकूल्यमपि दर्शयति आविर्भावेति । 'कार्य -‘ इत्यादिश्लोकमवतारयति तदिहेति । प्रत्यक्षागमेति । अत्र 'यथा सोम्येकेन' इत्यादिश्रुतिर्विवक्षिता । जातस्येति शेषः । न स्वत इति । पतनानुमेयत्वादिति भावः । सर्वावयवलम्बनप्रसङ्गादिति । अवयविलम्बनहेतोरवयविगुरुत्वस्य सर्वावयवप्रदेशेष्वपि अवयविसंबन्धादिति भावः । एकस्मिन्नेव विषये प्रत्यक्षस्मृत्यादिबुद्धिभेददोनात् पुरुषभेदेन बुद्धिभेददर्शनाच्च बुद्धिभेदस्यार्थभेदज्ञापकत्वं नास्तीत्यत्राह - न च तन्त्वादिमात्र इति । कारणभेदादीति आदिशब्देन तन्तूनामाधारत्वं, पटस्याधेयत्वम्, तन्तुमृदादेः शूद्रादिस्पर्शदोषरहितत्वम्, पटधटादेः तद्दोषवत्त्वम्, तन्त्वादेः पटादेश्च मूल्यभेदः, दानादिना पुण्यभेदः इत्यादिकं विवक्षितम् । ननु अवस्थाभेदाङ्गीकारे कथमभेदेऽप्युपपत्तिरित्यत्राह एषामिति । पत्रताटङ्कस्थले अवयव्यन्तरोत्पत्त्यङ्गीकारेऽनिष्टमाह आकुञ्चनेति । तत्रावयव्युत्पत्तावनिप्टमाह न चेति । ननु पूर्वं पतनाधिक्यादिप्रसङ्गेन द्रव्यभेदो निरस्तः, तथाचावस्थाभेदानादरेका प्रतिहतिरित्यत्राह - एवमिति ॥ २० ॥
</details>

<details><summary>अभिनव-रङ्गनाथः भाव-प्रकाशः - २०</summary>

\*आविर्भावेत्यादि - इदमुत्तरार्धम्; तदेतदक्षयं नित्यं जगन्मुनिवराखिलम् । (विष्णुपुराणे १-२२-६०) इति पूर्वार्धम् । अत्र विष्णुचित्तार्याः -  
अनन्तस्य न तस्यान्तस्संख्यानं वा (चा)पि विद्यते ।  
इति जीवानामसंख्येयत्वं वक्ष्यति । अतः प्रतिसर्गमन्यूनं;  
. . . . . . . नित्यं तत्कार्यतः पृथक् ॥  
अव्युच्छिन्नास्ततस्त्वेते सर्गस्थित्यन्तसंयमाः ।  
इति वचनात् प्रवाहरूपेण च नित्यम् । आविर्भावतिरोभावौ - संकोचविकासौ । तावेव जन्मनाशौ इति व्याचख्युः । जन्मनाशावेव विकल्प इति वा ताभ्यां विकल्प इति वा; असत्त्वादिकं न विकल्प इति भावः ।  
\*व्यवस्थाद्वयं - नित्यत्वव्यवस्थैका जन्मनाशव्यवस्था चापरा ॥  
'नान्योऽवयव्यवयवेभ्यो गुरुत्वान्तरकार्याग्रहणात्' इति न्यायवार्तिकम् । अत्र तात्पर्यटीका - 'अवयवगुरुत्वाद्गुरुत्वान्तरमवयविनः; तस्य यत्कार्यमवनतिविशेषः तस्याग्रहणादित्यर्थः' इति । अत्र यद्यपि । गुरुत्वान्तरकार्याग्रहणस्यानुमानविधयाऽवयवावयव्यभेदसाधकता न संभवति अपक्षधर्मत्वादित्यभिप्रेत्य न्यायवार्तिके 'गुरुत्वान्तरकार्याग्रहणादित्येतन्न कथञ्चिदपि पक्षेण संबध्यते' इत्यादिना दूषितम्; तथाऽपि प्रत्यक्षागमाभ्यां उपादानोपादेययोरभेदसाधने कार्योपादानभेदे गुरुत्वान्तरकार्यप्रसङ्गः इति विपक्षे बाधकतर्कविधया गुरुत्वान्तरकार्याग्रहणस्यावयवावयव्यभेदस्थापकत्वे प्राचामाशयमाविष्कुर्वन् मूलमवतारयति \*तदिहेत्यादिना । अत्र न्यायवार्तिकं 'समहीनाधिकप्रसङ्ग इति चेत् - यदि तावत्कारणगुरुत्वैस्समं कार्यगुरुत्ंव; यावद्द्विपलाभ्यामसंबद्धेऽवनमनं द्विस्तावत्संबद्धे सति स्यात् । अथ कारणगुरुत्वाधिकं कार्यगुरुत्वं तथाऽप्यधिकं प्रसज्येत; अथ कारणगुरुत्वाद्धीनं कार्यगुरुत्वं; तथाऽपि विशेषो गृह्येत । न त्विदमस्ति । तस्मान्न कार्यगुरुत्वमस्ति । न । कार्यकारणगुरुत्वेयत्तानवधारणात् - यद्येतदवधारितं स्यात् एतावत्कारणगुरुत्वमेतावत्कार्यगुरुत्वमिति तदैतद्युज्यते वक्तुं समाधिकहीनकार्यप्रसङ्ग इति । तत्त्वनवधारितमियत्कारणे गुरुत्वमियत्कार्ये गुरुत्वमिति । यदि न कार्यकारणगुरुत्वमनवधारितं योऽयं प्रत्ययस्तुलयोन्मीयमाने द्रव्ये द्विपलं पञ्चपलमिति न प्राप्नोति । न न प्राप्नोति । द्रव्यसमाहारगुरुत्वावधारणात् । यदिदं भवता मन्यते द्विपलं पञ्चपलमिति; नात्र कार्यकारणगुरुत्वे अवधार्येते; किन्तु आचरमादाच परमाणोश्च द्रव्यसमाहार उन्मीयते । तत्र मनुष्यधर्मणो न युक्तं वक्तुं इयत्कारणगुरुत्वमियत्कार्यगुरुत्वमिति । न च समाहारः कारणम्; अपि तु अनारब्धकार्यं चरमद्रव्यं कारणमिति, इति । 'द्रव्यसमाहार इति - कार्यकारणद्रव्यसमाहारो मृत्कणमृच्चूर्णूशर्कराकपालकुम्भसमाहार इत्यर्थः' इति तात्पर्यटीकायां वाचस्पतिः । एवं 'निरनुमानं तर्हि कार्यगुरुत्वम् - यदि गुरुत्वान्तरवद्द्रव्योपचये सति कार्यभेदो न गृह्यते कथं प्रतिपद्येत ? इति । क एवमाह कार्यगुरुत्वं (कार्यं) न गृह्यत इति ? यदि गृह्यते किं तत्? पतनं । न हि कार्यगुरुत्वमन्तरेण कार्यपातेऽन्यो हेतुरस्ति । तस्माद्गुरुत्वान्तरवत्कार्यमिति । एतेन तुलावनतिविशेषान्न कार्यगौरवमिति प्रत्युक्तम् । अथ मन्यसे; कारणगुरुत्वेनैव कार्यं पात्यते न कार्यगुरुत्वमस्ति; अतः कार्यपातस्यान्यनिमित्तत्वान्न सिध्यति गुरूत्वान्तरवत्कार्यमिति; न; कार्यकारणयोरसंयोगात्' इत्यादिन्यायवार्तिकमपि । अस्मिंश्च संदर्भे कारणकार्यगुरुत्वेयत्तानवधारणेऽपि कारणगुरुत्वातिरिक्तकार्यगुरुत्वस्य कार्येऽङ्गीकारेण गुरुत्वाधिक्ये पतनाधिक्यस्यान्यत्र पटद्वयोन्मानस्थले दर्शनेन तद्वत्तन्तुतत्कार्यपटसमुदायोन्मानेऽपि पतनाधिक्यं न्यायवार्तिककारादिमते दुर्वारमेवेत्याह -  
\*द्विपलिकेत्यादिना । न च पटद्वयोन्माने द्रव्यसमाहार द्वयगतगुरुत्वस्यावधारणमेकपटोन्माने चैकसमाहारगुरुत्वस्येति न दोष इति वाच्यं; अन्यत्रावयविमात्रगतरूपादिगुणस्यैव प्रतीत्या भवन्मतेऽत्रा-वयवावयव्येतदुभयगतगुणप्रतीत्यङ्गीकारस्यानुचितत्वात् । तथासति अतिरिक्तमवयविनमनभ्युपगम्यावयवमात्रसमाहारगुणप्रतीतेस्सिद्धान्त्यभिमताया एव सर्वत्राङ्गीकारस्य युक्तत्वात् । किरणावल्यामुदयनेनावयवापेक्षयाऽवयविनोऽधिकपरिमाणत्वनियमादित्युक्त्या तद्रीत्या अधिकगुरुत्ववत्तानियमस्याभ्युपगन्तव्यत्वेन कार्यगुरुत्वावधारणस्य सामान्यतस्संभवाच्च । यद्यपि न्यायवार्तिके कार्यगुरुत्वेन कारणगुरुत्वस्य प्रतिबन्ध पक्ष एक एव ''यदि कार्ये पतति कारणमवतिष्ठेत प्रतिपद्येमहि कार्यगुरुत्वेन कारणगुरुत्वं प्रतिबद्धमिति । न त्विदमस्ति । अतोऽयुक्तमेतत् । अनाधारत्वप्रसङ्गाच्च - कार्ये पतति न कारणं पतेदिति कार्यमनाधारं स्यात्'' इति ग्रन्थेन दूषितः; अथापि न्यायवार्तिके पूर्वं' द्रव्यसमाहारगुरुत्वावधारणात् आचरमादा च परमाणोश्च द्रव्यसमाहार उन्मीयते' इत्युक्त्याऽवयवगुरुत्वप्रतीतेरङ्गीकारेणावयविगुरुत्व-प्रतिबन्धपक्षोऽपि संभावित इति भावेन पक्षद्वयं दुदूषयिषुर्विकल्पयति -   
\*किमयं प्रतिबन्ध इत्यादिना ॥  
\*गुरुत्वादिकल्पनाभङ्गेत्यादि - स्वाश्रयसमवेतद्रव्यत्वसंबन्धेनावयवगुरुत्वस्य कार्यद्रव्यपतनं प्रति हेतुत्वाङ्गीकारेण न्यायवार्तिकोक्तरूपादिपतनापत्तिशङ्काया अनुन्मेषादिति भावः ॥  
अवयवगुरुत्वप्रतिबन्धपक्षे न्यायवार्तिकोक्तदूषणद्वयं न लगतीत्यभिप्रेत्य पृथग्दूषयति \*कदाचिदित्यादि ॥  
\*संयोगान्त(रा)रदर्शनादिति - एतेन यथा स्वसंयुक्तफलादिगतं गुरुत्वं स्वाश्रयसंयोगसंबन्धेन तूलादिपतनं प्रति हेतुः तद्वदवयविगुरुत्वस्य स्वाश्रयसमवायित्वसंबन्धेन अवयविपातं प्रत्यपि कारणत्वाङ्गीकारेण न्यायवार्तिकोक्तानाधारत्वादिदूषण न संभवतीति सूचितम् ॥  
\*अपसिद्धान्तादिति - तदुक्तमुद्योतकरेण- 'यदि कार्यगुरुत्वेन कारणगुरुत्वं विनाश्येत कार्यद्रव्यविनाशात् कारणानां विभक्तानां पातो न स्यात् । गुरुत्वमेव च न स्यात् । यदि कार्यगुरुत्वेन कारणगुरुत्वं विनाश्यते अपि तर्हि न क्वचिद्गुरुत्वं स्यात्; न हि कस्यचित् परमाणोरतीतं कार्यं नास्ति अतोऽगुरवः परमाणवस्स्युः । परमाणुषु च गुरुत्वाभावात् कायगुरुत्वं कुत उत्पद्यते' इति । ननु बहुभिस्तन्तुभिः न्यूनगुरुत्ववत्तया दृष्टैरारब्धे पटे कार्ये गुरुत्वमान्द्यासंभवेऽपि कारणेषु गुरुत्वं मन्दमेव दृश्यते इति कारणगुस्त्वस्य मन्दतया न पतनाधिक्यप्रसङ्गः । एवमभिप्रेत्य उद्योतकरणे 'तस्मादप्रतिषेधोऽयं कार्यगुरूत्वैः कारणगुरुत्वस्य विनाशप्रतिबन्धाविति' प्रतिबन्धविनाशपक्षाङ्गीकारेण गुरुत्वान्तरकार्याग्रहणादिति हेतुदूषणं न संभवतीत्यभिधाय' अतः पूर्व एव प्रतिषेधो नानैकान्तादिति कार्यकारणगुरुत्वानवधारणाच्च' इति हेतुद्वयेन स्वमते दूषणोपसंहारः कृतः । तत्रानैकान्तादिति हेतुः पूर्वं तत्रैव स्फुटीकृतः - 'अवनमनविशेषानाघारत्वान्न गुरुत्वान्तरवत्कार्यद्रव्यवती तुलेति' प्रस्तुत्य 'अयमप्यनैकान्तत्वादहेतुः गुरुत्वान्तरवद्द्रव्यसंनिपाते सत्यवनमनविशेषानाधरत्वस्य दृष्टत्वात् - यथा गुरुत्ववति द्रव्ये उन्मीयमाने त्रुटिभूते रजसि सन्निपतितः इति महागुरुत्वे चोन्मीयमाने गुरुत्वमात्रोपहितानामवन-मनविशेषं न करोति' इति । अत्र 'गुरुत्वमात्रोपहितानामणूनामवनमनविशेषं न करोति तुला, इति तात्पर्यटीका इति शङ्कामपनुदन् उपसंहरति - \*अतस्तन्तुतत्कार्यपटसमुदायेत्यादिना । अयं भावः - अत्र तात्पर्यटीकायां 'अणूनामवनमनविशेषं न करोति तुला' इत्यनेन अणुगुरुत्वमात्रस्य दुर्ग्रहताप्रतीतावपि 'द्रव्यसमाहारगतगुरुत्वावधारणात्' इत्युपक्रभ्य 'आचरमादाच परमाणोश्च द्रव्यसमाहार उन्मीयते । तत्र मनुष्यधर्मणो न युक्तं वक्तुं इयत्कारणगुरुत्वमियत्कार्यगुरुत्वमिति। न च समाहारः कारणं अपि तु अनारब्धकार्यं चरमद्रव्यं कारणमिति' इति न्यायवार्तिकविवरणतात्पर्यटीकायां 'द्रव्यसमाहार इति मृत्कणमृच्चूर्णशर्कराकपालकुम्भसमाहार' इत्यनेन मृत्कणादिगुरुत्वावधारणं स्फुटं प्रतीयते । तत्र च अनारब्धकार्यस्य चरमद्रव्यस्य कारणत्वाङ्गीकारेऽपि कुम्भकारणपरम्परानन्तःपातिनः कुम्भस्यचोभयोरुन्माने गुरुत्वाधिक्यप्रतीतिवत् कुम्भकारगापरम्परान्तःपातिद्रव्यकुम्भैतत्समाहारोन्मानेऽपि कार्यकारणयोर्भेदपक्षे गुरुत्वाधिक्यप्रतीतिरनिवार्या । एवं 'त्रुटिभूते रजसि' इति वार्तिके 'अणूनां' इति तट्टीकायां चोक्त्या ततोऽपि महतां मृत्कणादीनामवनमनविशेषकारित्वं तुलायां वार्तिकतट्टीकाकाराभ्यामङ्गीकृतप्रायमेवेति कार्यकारणयोर्भेदे गुरुत्वकार्यावनमनमप्यपारहार्यं इति । कुम्भोदाहरणं परित्यज्य पटोदाहरणप्रदर्शनं तु 'पटवच्च' इति सूत्रोक्तदिशा चूर्णाद्युपमर्दमन्तरेण अनेककारणतन्तुसंघातात्मकत्वेन पटस्य सर्वानुभवसिद्धत्वेन कार्यकारणयोरभेदस्थिरीकरणाय । एवं न्यायवार्तिके 'न पूर्वोत्तरकार्यद्रव्ये समानकालदेशे मूर्तत्वात् घटादिवत्' इत्यारभ्यार-म्भकत्वपक्षदूषणमनुचितमिति बोधयितुमपि । एतच्चोत्तरश्लोकसर्वार्थसिद्धौ विवेचयिष्यते । एवं 'नो चेदंशांशिनोस्स्यात्' इत्यादिना वक्ष्यमाणदूषणमपि तत्पक्षेऽपरिहार्यं बोध्यम् ॥  
\*कुण्डलितस्येति - एतेनाहिकुण्डलाधिकरणे 'पूर्ववद्वा' इति सिद्धान्तसूत्रेण 'उभयव्यपदेशात्त्वहिकुण्डलवत्' इति पूर्वपक्षोक्ताहिकुण्डलनयस्य ब्रह्मणि नाङ्गीकारसंभव इति स्थापनेऽप्यचिद्विषये तत्स्वीकारस्संभवतीति सूचितम् । तेन न्यायवार्तिके 'अथाऽपि सर्पकुण्डलि-काद्युदाहरणं स्यात्' इत्यवयवावयव्यभेदवादिशङ्कामुपक्षिप्य यद्दूषणं तत्सिद्धान्तेऽलग्नकमिति बोधितम् ॥  
\*नचैकेत्यादि । उक्तं च किरणावल्यामुदयनेन - 'तत्रैकमनारम्भकमवयसंयोगानुपपत्तावसमवायिकारणाभावात्' इति ॥  
\*अङ्गीकरोषीति - 'द्रव्याणामेकत्र समवायेन समानदेशतां व्यासेधामो न तु संयोगेन' इत्याद्युदाहृतवाचस्पतिवाक्ये व्यक्तमेतत् ॥ २० ॥
</details>








