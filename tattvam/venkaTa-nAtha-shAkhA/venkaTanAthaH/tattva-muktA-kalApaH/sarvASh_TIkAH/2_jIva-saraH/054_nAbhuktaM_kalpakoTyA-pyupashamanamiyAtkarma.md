+++
title = "054 नाभुक्तं कल्पकोट्याऽप्युपशमनमियात्कर्म"

+++
<details><summary>मूलम्</summary>

नाभुक्तं कल्पकोट्याऽप्युपशमनमियात्कर्म निष्कृत्यभावे विद्यातस्तद्विनाशश्रुतिरिह तदसौ तत्प्रशंसेति चेन्न ।  
तादृग्विद्यैव तन्निष्कृतिरिति हि विदांचक्रुराम्नायवृद्धा नान्यद्ब्रह्मानुभूतिप्रतिभटदुरितध्वंसतस्साध्यमत्र ॥ ५४ ॥
</details>

<details><summary>वरदार्य-सर्वाङ्कषा - ५४</summary>

[[124]]. 

[[289]] 

[ ब्रह्मविद्यायास्सर्वप्रायश्चित्तरूपत्वम् ] 

नाभुक्तं कल्पकोट्याऽप्युपशमनमियात् कर्म निष्कृत्यभावे 

विद्यातस्तद्विनाशश्रुतिरिह तदसौ तत्प्रशंसेति चेन्न । 

 

एवं परपक्षेऽनुपपत्तीः प्रदर्श्य, स्वपक्षे संभाविता अनुपपत्तीराशङ्क्य परिहरति – नाभुक्तमित्यादि । **अभुक्तम्** =अननुभूतफलम् । कर्मणोऽनुभवो नाम तत्फलानुभव एव । **कर्म** = पुण्यपापरूपं कर्म **कल्पकोट्यापि** = अनन्तेनापि कालेन **उपशमनम्** = विनाशम् न **इयात्** = न प्राप्नुयात् । 'नाभुक्तं क्षीयते कर्म कल्पकोटिशतैरपि' इति स्मृतेरर्थानुवादोऽयम् । यदि पुण्यपापं रूपं कर्म स्वफलमदत्त्वैव विनश्येत्, तर्हि कृतहानाकृताभ्यागमादिप्रसङ्गात् समस्तशास्त्रवैयाकुली स्यात् । अतः तत्तत्कर्मफलानुभवार्थं यदा जन्म स्वीकरोति कश्चित्, तस्मिन् जन्मनि अनेकजन्मारंभकं पुनरपि नूतनतया कर्म कुर्यादेव सर्वोऽपि । संभवन्त्येव पापारंभकानि पापानि । श्रूयन्ते किल वचनान्यपि तादृशानि 'पापं प्रज्ञां नाशयति क्रियमाणं पुनः पुनः । नष्टप्रज्ञः पापमेव पुनरारभतेऽवशात् ॥' इत्यादीनि । ततश्च शान्तासूर्मिषु समुद्रस्नानवत् मोक्षस्य न कदापि संभवः । एवञ्च मायावादिमते आरोपितो दोषः भवतोऽपि प्रकारान्तरेण समानः इत्याशयः । ननु 'नाभुक्तं क्षीयते कर्म' इति वचनं कर्मफलस्यानुल्लङ्गनीयत्वतात्पर्यकमुत्सर्गभूतम् । अन्यथा हि प्रायश्चित्तशास्त्रं सर्वमप्रमाणं स्यात् । प्रसिद्धं किल वचनम् 'ब्रह्मघ्ने च सुरापे च चोरे भग्नव्रते तथा । निष्कृतिर्विहिता सद्भिः ' इत्यांदीत्यत्राह - निष्कृत्यभावे इति । फलप्रदानात् यथा कर्म नश्यति, तथा प्रायश्चित्तेनापीति धर्मशास्त्रवचनसिद्धम् । तथा च ब्रह्मविद्यया कथं कर्मणां नाशः ? अतोऽनिर्मोक्षप्रसङ्गस्सिद्धान्तेऽपि समानः ॥ 

ननु यथा प्रायश्चित्तस्य नाशकत्वं शास्त्रसिद्धम्, तथा ब्रह्मविद्याया अपि कर्मनाशकत्वं शास्त्रसिद्धमेव । एवमेवंविदि पापं कर्म न शिष्यते ' (छां. 4-14-3) 'विद्वान् पुण्यपापे विधूय' (मु.3-1-3) 'यथैधांसि समिद्धोऽग्निर्भस्मसात्कुरुतेऽर्जुन । ज्ञानाग्निस्सर्वकर्माणि भस्मसात्कुरुते तथा ' ( गी. 8-36) इत्यादिवचनानि किल ब्रह्मविद्यायाः कर्मनाशकत्वं स्पष्टं **वदन्तीत्यत्राह** = विद्यात इति । **तत्** = तस्मात् **इह** = शास्त्रेषु **असौ** = श्रूयमाणा विद्यातः **तद्विनाशश्रुतिः** = ब्रह्मविद्यया सर्वकर्मनाशबोधिका श्रुतिः, श्रुतिः स्मृतेरप्युपलक्षणार्था । **तत्प्रशंसा** = विद्याप्रशंसार्था, न तु स्वार्थे तात्पर्यवती । अन्यथा चतुर्दशानामपि विद्यानां पापनाशकत्वं स्यादिति महती वैयाकुली दुष्परिहरा । न च ' अध्यात्मविद्या विद्यानाम्' (गी. 10 ) इति भगवतैव अध्यात्मविद्याया इतरविद्यापेक्षया उत्कृष्टत्ववचनात् इतरविद्यापेक्षया वेदान्तविद्यायाः पार्थक्यात्, न तौल्यमिति वाच्यम्, चतुर्दशविद्यास्थानेषु वेदान्तशास्त्रस्य 'मीमांसा' पदेनैव ग्रहणेन, इतरविद्यापेक्षा श्रेष्ठ्यवचनमपि पूर्ववत् प्रशंसैव ॥ 

ब्रह्मविद्या हि ज्ञानरूपा । ज्ञानं तु अज्ञानस्य नाशकम्, न तु वस्तुनो नाशकम् । अत एव ‘तत्त्वज्ञानान्निःश्रेयसाधिगमः' (न्या. सू. 1-1-1 ) इत्युक्तं ज्ञानस्य निःश्रेयससाधनत्वप्रकारं प्रदर्शयत् 'दुःखजन्मप्रवृत्तिदोषमिथ्याज्ञानानामुत्तरोत्तरापाये तदनन्तरापायादपवर्गः' ( न्या. सू. 1-1-2 ) इति पारमर्षं सूत्रं तत्त्वज्ञानस्य 

 

[[290]] 

तादृग्विद्यैव तन्निष्कृतिरिति हि विदांचक्रुराम्नायवृद्धाः 

नान्यद्ब्रह्मानुभूतिप्रतिभटदुरितध्वंसतः साध्यमत्र ॥54॥ 



मिथ्याज्ञाननाशनद्वारैवापवर्गसाधनत्वं वक्ति, न तु साक्षात् । अतः ब्रह्मविद्यायाः पापनाशकत्वं न साक्षात्सङ्गच्छत इति, तद्वचनं स्तुत्यर्थमेव इति चेत्, न । कुत इत्यत्राह - तादृगित्यादि । **आम्नायवृद्धाः** = **वेदवृद्धाः** =ज्ञानवृद्धाः, प्रकृते, उपनिषत्तत्त्वज्ञा ब्रह्मज्ञानिनः स्मृतिकर्तारः, महर्षयश्च **तादृग्विद्यैव** = महाप्रभावयुक्ता ब्रह्मविद्यैव तन्निष्कृतिः **इति** = सञ्चितकर्मणामसंख्यातानां प्रायश्चित्तरूपेति **विदुः** =तद्रहस्यं ज्ञात्वा प्रकटितवन्तः - 'क्षीयन्ते चास्य कर्माणि तस्मिन् दृष्टे' (मु.2-2-9) 'प्रायश्चित्तान्यशेषाणि तपःकर्मात्मकानि वै। यानि, तेषामशेषाणां कृष्णानुस्मरणं परम् ॥' इत्यादौ । 'यथाग्निरुद्धतशिखः कक्षं दहति सानिलः । तथा चित्तस्थितो विष्णुः योगिनां सर्वकिल्बिषम् ॥' (वि.पु. 6-7-32 ) 'ज्ञानाग्निस्सर्वकर्माणि भस्मसात्कुरुते ' (गी.4-37) इति विष्णुध्यानस्य सर्वपापनाशकत्वं कण्ठत एवोक्तम् । ननु ब्रह्मप्राप्तिकामनावते विहितायाः काम्यतुल्यायाः ब्रह्मविद्यायाः कथं प्रायश्चित्तरूपतेत्यत्राह - नान्यदित्यादि । ब्रह्मानुभूतिप्रतिभटदुरितध्वंसतः- **ब्रह्मानुभूतेः** = ब्रह्मानुभवस्य ब्रह्मप्राप्तिरूपस्य **प्रतिभटानि** = प्रतिबन्धकानि यानि **दुरितानि** = पुण्यपापानि तेषां **ध्वंसतः** =नाशनात् **अन्यत्** =अतिरिक्तं **साध्यम्** = ब्रह्मविद्यया साधनीयम् **अत्र** = ब्रह्मानुभवरूपमुक्तौ **न** = नास्ति । ब्रह्मविद्यायाः ब्रह्मप्राप्तिसाधनत्वं नाम नापूर्वफलोत्पादकत्वरूपम्, तदा हि मुक्तेः स्वर्गादिवदनित्यत्वप्रसङ्गः । अतः ब्रह्मप्राप्तिप्रतिबन्धकपापनाशमात्रं ब्रह्मविद्यासाध्यम् । ब्रह्मानुभवस्तु जीवस्वरूपान्तर्भूतः । तथा हि वक्ति पराशरः - 'यथा न क्रियते ज्योत्स्ना मलप्रक्षालनान्मणेः । दोषप्रहाणात्, न ज्ञानमात्मनः क्रियते तथा ॥ सदेव नीयते व्यक्तिम् असतः संभवः कुतः' इति । जीवात्मा हि परमात्मनः शरीरभूतः । शरीरं च शरीरिणोऽविनाभूतम् । न हि घटजलयोरिव शरीरशरीरिणोः केवलसंयोगस्संबन्धः, तदा तयोः कदाचित् पृथक्स्थितिप्रतिपत्तिप्रसङ्गात् । न च दृश्यत एव जीववियुक्तं शरीरं लोके कस्यचिन्मरणानन्तरमिति शङ्खयम्, तादृशव्यवहारस्यौपचारिकत्वात् । 'शवम्' इत्येव मुख्यव्यवहारात् । अधिकमग्रे (बुद्धि. 82-83) भविष्यति । एवञ्च जीवब्रह्मणोः विद्यमानोऽविनाभावः संसारदशायां कर्मणा तिरोहितो नानुभूयते । ब्रह्मविद्यया निखिलकर्मनाशे च ब्रह्माविनाभावानुभवः सहजतया भवति, न तु स्वर्गादिवत् केवलभोगरूपो मोक्षः इति न तस्यानित्यत्वप्रसङ्गः ॥ 

अथवा, ननु ब्रह्मप्राप्तिसाधनतया विहितानां ब्रह्मविद्यानां पापपरिहारार्थत्वरूपप्रायश्चित्तरूपत्वं कथं स्यात् ? एवं हि काम्यनैमित्तिकत्वविभागस्संकीर्णः स्यादित्यत्राह —– नान्यदित्यादि । **अत्र** = ब्रह्मविद्याविषये **ब्रह्मानुभूतिप्रतिभटदुरितध्वंसतः** = ब्रह्मानुभवप्रतिबन्धकपापनाशकत्वापेक्षया **अन्यत्** =अतिरिक्तं ब्रह्मविद्या- **साध्यम्** = ब्रह्मविद्यया साधनीयं फलम् **न** = नास्त्येव । स्वस्वरूपाविर्भावस्यैव मुक्तिरूपत्वमनुपदम् (श्लो.64) निरूप्यते । न चैतावता कर्मणां विभागे साङ्कर्यम्, लक्षणकरणस्य बुद्धिकौशलप्रदर्शनमात्रविश्रान्तत्वेन, तद्भिन्नत्वादिविशेषणैः साङ्कर्यपरिहारात् । अन्यथा 'नित्यनैमित्तिकैरेव कुर्वाणो दुरितक्षयम्' इत्यादिवचनैः 

[[125]]. 

[[291]] 

[मुमुक्षोः पुण्यमपि पापरूपम् ] 

प्रायश्चित्तं न पुण्ये, न च सुकृतमनुश्रूयते धर्मबाध्यं 

नाधर्मत्वं विधानात्, न यदि सुचरितं त्वङ्गमस्याश्च न स्यात् । 

 

नित्यानां पापपरिहारार्थत्वं न स्यात् । अतः ब्रह्मविद्यानां सर्वपापप्रायश्चित्तरूपत्वात् ‘नाभुक्तम्' इत्यादिवचनम् अकृतप्रायश्चित्तकर्मविषयवत्, अब्रह्मज्ञानिपापविषयमपि मन्तव्यमिति न काप्यतिप्रसक्तिः । तथा च, अकृते प्रायश्चित्ते असंपादिते च ब्रह्मज्ञाने कर्मणामविनाशः 'नाभुक्तम्' इत्यादिनोच्यत इति मन्तव्यम् ॥ ५४ ॥
</details>

<details><summary>सर्वार्थसिद्धिः - ५४</summary>

नाभुक्तं कल्पकोट्याऽप्युपशमनमियात्कर्म निष्कृत्यभावे  
विद्यातस्तद्विनाशश्रुतिरिह तदसौ तत्प्रशंसेति चेन्न ।  
तादृग्विद्यैव तन्निष्कृतिरिति हि विदांचक्रुराम्नायवृद्धा  
नान्यद्ब्रह्मानुभूतिप्रतिभटदुरितध्वंसतस्साध्यमत्र ॥ ५४ ॥  
  
श्लो. यथा मृषावादिमते न बोधान्मुक्तिसंभवः ॥ त्वन्मतेऽपि तथेत्येवमपन्यायेन शङ्कते ॥ नाभुक्तमिति । स्मर्यते हि 'अवश्यमनुभोक्तव्यं कृतं कर्म शुभाशुभम् । नाभुक्तं क्षीयते कर्म कल्पकोटिशतैरपि' ॥ इति । तर्हि प्रायश्चित्तशास्त्रवैयर्थ्यं स्यादित्यत्रोक्तम् -निष्कृत्यभाव इति । ननु 'तद्यथेषीकतूलमग्नौ प्रोतं प्रदूयेतैवं हास्य सर्वे पाप्मानः प्रदूयन्ते इति श्रूयते । 'तदा विद्वान्पुण्यपापे विधूय' 'तत्सुकृतदुष्कृते धूनुते' इत्यादि च । 'न कर्मणां क्षयो भूप जन्मनामयुतैरपि । ऋते योगात्कर्मकक्षं योगाग्निः क्षपयेत्परम्' ॥ 'यथाऽग्निरुद्धतशिखः' इत्यादि च स्मर्यते । अतः फलभोगाभावेऽपि ज्ञानात्कर्मनिवृत्तिः स्यादित्यत्राह - विद्यात इति । न च 'तत्त्वज्ञानान्निःश्रेयसाधिगम इत्याद्यसूत्रविरोधः, 'दुःखजन्मप्रवृत्तिदोषमिथ्याज्ञानानामुतरोत्तरापाये तदनन्तरापायात् इति द्वितीयसूत्रे ज्ञानस्य मिथ्याज्ञाननिवृत्तिद्वारा कर्मानारम्भार्थत्वस्य स्थापितत्वात् । कृतं तु कर्म स्वफलत एव नश्यतीत्यविरोधः । अत्र कर्मणामवश्यभोक्तव्यत्ववचनमकृतप्रायश्चित्तविषयमित्यभिप्रायेण प्रत्याह - नेति । अत्रापि तर्ह्यकृतप्रायश्चित्तत्वाद्भोक्तव्यत्वमित्यत्राह - तादृगिति । त्रय्यन्तविहितपरब्रह्मध्यानरूपेत्यर्थः । आम्नायवृद्धाः - स्मर्तारः; ते चेश्वरदर्शनं सर्वप्रायश्चित्तमित्याहुः । 'इज्याचारदमाहिंसाः', 'प्रायश्चित्तान्यशेषाणि', 'प्रायश्चित्तं तु तस्यैकम्' इत्यादि च । ब्रह्मप्राप्तिहेतुतया विहितस्य योगस्य कथं नैमित्तिकत्वमित्यत्राह - नान्यदिति । स्वतःप्राप्ता हि संसरतामपि ब्रह्मानुभूतिस्सूरिवत्, तत्प्रतिबन्धकनिवृत्त्यै योग इति निष्कृतिरूपत्वं तस्य युज्यत इति भावः । अत्र दुरितशब्देन बन्धकं पुण्यमपि संगृहीतम्, प्रतिबुद्धं प्रत्यनिष्टफलप्रदत्वाविशेषात् । 'एते वै निरयास्तात स्थानस्य परमात्मन इति स्वर्गादीनां निरयत्वस्मृत्या तत्साधनस्य पापत्वोपपत्तेः । 'न सुकृतम्' इत्यारभ्य, 'सर्वे पाप्मानोऽतो निवर्तन्ते' इति सुकृतस्यापि पापत्वेन सङ्कलय्याम्नानाच्च । तदेवं धीसङ्कोचककर्मध्वंसे धीविकास एव ब्रह्मानुभूतिरिति तत्कामनाव्यपदेशोऽपि न विरुद्धः । अन्यत्र च प्रतिबन्धकनिरासवृत्तान्ते एवं प्रतिसन्धेयम् ॥ ५४ ॥ इति विद्यायाः पापनाशकत्वोपपत्तिः ॥
</details>


