+++
title = "023 नात्मा देहानुरूपम्"

+++
<details><summary>मूलम्</summary>

नात्मा देहानुरूपं विविधपरिणतिर्निर्विकारोक्तिबाधात् स्थूलोऽहं मूर्ध्नि जातं सुखमिति च मतिस्तस्य देहात्ममोहात् ।  
नानादेहश्च योगी प्रसजति भिदुरः पुंसि देहप्रमाणे मुक्तौ देहात्ययात्स्यात्परिमितिविरहस्तत्प्रयुक्तेऽस्य माने ॥ २३ ॥
</details>

<details><summary>वरदार्य-सर्वाङ्कषा - २३</summary>

1 

तत्त्वक्षेत्र हि आधिभौतिकम्, आधिदैविकम्, आध्यात्मिकमिति त्रेधा विभक्तम् । अत्यन्तस्थूलाधिभौतिकेऽपि सर्वं रहस्यमसर्वज्ञदुर्विज्ञेयम् । इतोऽपि गहनं विशालञ्चधिदैविकं बुद्ध्यतीतमेव । लेशत एतत्परिचयेऽपि मानवाहंकारः क्षीयेत । आध्यात्मिकं तु इतोऽपि कियद्गहनमिति ज्ञातुमप्यशक्यम्, वर्णयितुं तु सुतराम, सुतमां परस्मै बुद्ध्याधानम् । एवमात्मनोऽतिदुर्ज्ञेयत्वादेव मानवानां कल्पनाः नानाविधाः प्रवृत्ताः । तंत्र जैनाः आत्मा तत्तच्छरीरानुगुणपरिमाणवानिति मन्यन्ते । तन्निराकरोति - नात्मेत्यादिना । **आत्मा** = जीवात्मा **देहानुरूपम्** = तत्तद्देहानुगुणम् **विविधपरिणतिः** = देहानां विविधपरिणामवत्त्वेन, विविधपरिमाणवान्, विविधाः परिणतयः यस्येति बहुव्रीहिः, **न** = न भवति । कुतः ? निर्विकारोक्तिबाधात् 'न जायते म्रियते वा' (कठ. 1-2-18 ) इति जननमरणादिनिषेधात् आत्मा निर्विकारः सिद्धः । जननमरणे हि 

 

[[206]] 

षड्भावविकारान्तर्भूते । ' अस्ति, जायते, वर्धते, विपरिणमते, अपक्षीयते, नश्यति' इत्येते षड्भावविकाराः । एषु ' जायते ' ' नश्यति' इत्यनयोः आद्यन्तयोर्निषेधः 'न जायते म्रियते' इत्याभ्याम् । आद्यन्तयोर्निषेधे, मध्यवर्तिनामपि निषेधः सिद्धः । तेन च 'अस्ति' इति सदा सत्त्वमात्मनस्सिद्धम् । अतः देहानुगुणपरिमाणे आत्मनः सङ्कोचविकासयोरावश्यकत्वात् अचिद्वदेव आत्मा सविकारः स्यात् । ननु 'स्थूलोऽहम् ' ' कृशोऽहम्' इत्याद्यनुभवात्, अहंपदार्थस्यात्मनः स्थूलत्वकृशत्वादिव्यवहारात्, आत्मनः शरीरानुगुणपरिमाणमावश्यकमित्यत्राह - स्थूलोऽहमित्यादि । 'स्थूलोऽहम्' इत्यादिवत्, 'मम मूर्ध्नि सुखं जातम्' इति च **मतिः** = अनुभवः, **तस्य** = पुरुषस्य देहात्ममोहात् भवति । अज्ञानिनः तथा; ज्ञानिनस्तु औपाधिकः । पक्षद्वयेऽपि तादृशानुभवः न वस्तुसाधकः। ' लोहितः स्फटिकः' इत्ययं किलानुभवः, अजानतः भ्रमः, जानतस्तु औपाधिकः । द्वेधाऽपि स्फटिकस्य न लौहित्यसिद्धिः । एवं 'मूर्ध्नि सुखम् ' इत्यस्य मूर्धावच्छेदेन आत्मनि सुखमित्यर्थः । आत्मनोऽणुत्वे, तस्य मूर्धावच्छेदेनाप्यभावात्, कथं ‘आत्मनि’ इत्युच्यते इति चेत्, धर्मभूतज्ञानव्याप्त्येत्याद्दुक्तमेव पूर्वम् ॥ 

ननु ' स एष जीवेनात्मनानुप्रभूतः पेपीयमानो मोदमानस्तिष्ठति । अस्य यदेकां शाखां जीवो जहाति, अथ सा शुष्यति, द्वितीयां जहात्यथ सा शुष्यति, तृतीयां जहात्यथ सा शुष्यति' (छां. 6-11-12) इति वृक्षे जीवात्मनः शरीरभूते तस्य संकोचस्य श्रवणात्, अस्त्येव सङ्कोचविकासादिकं जीवे इति चेत्, न । जीवस्याविभुत्वस्यानुपदमेव बहुभिः प्रमाणैः स्थापनात्, मध्यमपरिमाणत्वे चानित्यत्वापत्त्या अणुत्वे सिद्धे, धर्मभूतज्ञानव्याप्त्यैव शरीरव्याप्तेश्चाभिधानात्, धर्मभूतज्ञानस्य सङ्कोचविकासादेः अग्रे (बुद्धि. 7 ) प्रतिपाद्यमानत्वात् 'जीवो जहाति' इत्यस्य धर्मभूतज्ञानसङ्कोच एव विवक्षितः । तस्यापि प्राणसञ्चारक्षय एव हेतुः । दृश्यते किल मानवशरीरेऽपि वातव्याध्यादौ प्राणसञ्चारक्षयेन हस्तपादादेः निष्क्रियत्वस्पर्शशून्यतादिकम् । अतः कर्मविशेषात् प्राणसञ्चारक्षये, धर्मभूतज्ञानसङ्कोचे सति 'जीवो जहाति' इत्युच्यते । महति गृहे कस्मिंश्चिद्भागे शिथिले सति, तद्भागावच्छेदेन मनुष्याः सञ्चारादिकं यथा त्यजन्ति, तथैव 'जीवो जहाति' इत्यस्याप्यर्थः ॥ 

वस्तुतस्तु - पूर्वमेव ( श्लो. 4) 'धीर्नित्या यस्य पक्षे' इत्यादौ, शरीरव्याप्तिरियं जीवस्वरूपकृता, उत धर्मभूतज्ञानकृता? इति युक्त्या निश्चेतुमशक्यत्वस्य प्रतिपादनात्, पुनः पुनः पिष्टपेषणं न विवेकस्य लक्षणम् । अतो निरर्थकेष्वेतादृशविषयेषु 'दुर्ज्ञानं सर्वथा यन्मुनिभिरपि परैस्तत्र तूदासितव्यम् (जड.64) इत्याचार्योक्तदिशा वृथा कालस्य, बुद्धेर्वा व्ययो वर्जनीय इत्यवधेयम् । ननु किमिदमस्थाने वैराग्यम् ? 'प्रज्ञासूच्यानुविद्धः क्षतिमनधिगतः कर्कशात्तर्कशाणात् शुद्धो नानापरीक्षासु' (जड. 3) इत्याद्युक्त्वापि, इदानीं परीक्षातो वैमुख्यं कथं घटताम् ? इति चेत्, सत्यम् । अत्राप्युक्तमाचार्यवर्यैरेव 'दुर्ज्ञानं सर्वथा यन्मुनिभिरपि परैस्तत्र तूदासितव्यम्' इति । 'उदासितव्यम्' इति कथनमात्रेण बुद्धिरुदासीना भवेत् किम्? उच्यतां समाधानं बुद्धेरिति चेत्- 

सत्यं तत् ज्ञायते केशः नास्माकं स्याद्वशे मतिः । यतः सा प्रथमा माया सर्वानपि विमोहयेत् ॥ 

94. 

[[207]] 

नानादेश्च योगी प्रसजति भिदुरः पुंसि देहप्रमाणे 

मुक्तौ देहात्ययात् स्यात् परिमितिविरहस्तत्प्रयुक्तेऽस्य माने ॥23॥ 

[ जीवस्य देहानुगुणपरिमाणेऽनुपपत्तिः ] 

निर्मुक्तः त्वन्मते स्यात् कथमपरिमितो नित्यमूर्ध्वं प्रधावन् 

देहः कश्चित् तदानीमपि यदि नियतः, स्यात्तु तन्निघ्नताऽस्य । 

सर्वक्लेशक्षयकरं शरणं याहि तं प्रभुम् । वात्सल्यादिगुणैः पूर्णः स ते मार्गं विधास्यति ॥ तर्कमधिकृत्योच्यतेऽग्रे (बुद्धि. 42 ) विस्तरेण । तावत्कालं किञ्चिदाश्वसतु भवान् ॥ 

 

किञ्च **पुंसि** =जीवात्मनि **देहप्रमाणे** = देहानुगुणपरिमाणवति नानादेहः योगी भिदुरश्च **प्रसजति** = छिन्नो भिन्नश्च भवेत् । सौभरि : किल योगी युगपत् पञ्चाशच्छरीराणि गृहीतवान् । तत्र जीवः छिन्नो भिन्नो वा भवेत्, तेन विनाशोऽप्यवर्जनीयः स्यात् । किञ्च **अस्य** = जीवस्य **माने** = प्रमाणे **तत्प्रयुक्ते** = शरीरानुगुणे सति **मुक्तौ** =मुक्त्यवस्थायां **देहात्ययात्** = देहापगमात् तैरपि मुक्तस्य भौतिकदेहो नाङ्गीक्रियते; परिमिति- **विरहः** =परिमाणाभावः स्यात् । ततश्च जीवः विभुः स्यात् । परिमाणाभावे विभुरिति कथमिति न शङ्कयम्, परिच्छेदाभावस्यैव विभुत्वस्वरूपत्वात् । अथवा परिमाणमेव न किञ्चिदपि स्यात् । अतः जीवस्य किञ्चित् स्वाभाविकं परिमाणं वक्तव्यम्; तदेव चाणुत्वमुक्तम् ॥ 

यद्यपि जैनैकदेशिभिः सततोर्ध्वगतेरेव मुक्तित्वाङ्गीकारात् आत्मनः अन्तिमशरीरानुगुणपरिमाणोऽ-- ङ्गीकृतः, परन्तु तदा आत्मनोऽन्तवत्त्वप्रसक्या स पक्षो न युक्तः । समनन्तरश्लोक एवायं विषयो विचार्यते ॥ २३ ॥
</details>

<details><summary>सर्वार्थसिद्धिः - २३</summary>

नात्मा देहानुरूपं विविधपरिणतिर्निर्विकारोक्तिबाधात्  
स्थूलोऽहं मूर्ध्नि जातं सुखमिति च मतिस्तस्य देहात्ममोहात् ।  
नानादेहश्च योगी प्रसजति भिदुरः पुंसि देहप्रमाणे  
मुक्तौ देहात्ययात्स्यात्परिमितिविरहस्तत्प्रयुक्तेऽस्य माने ॥ २३ ॥  
जैनास्त्वाहुः - सर्वाणि द्रव्याणि पर्यायवन्ति, आत्माऽपि द्रव्यम्, अतस्सोऽपि तत्तद्भोगायतनानुगुणाणुत्वमहत्त्वादिपर्यायवानिति; तान्प्रतिक्षिपति - नात्मेति ॥ यो यद्भोगायतनवर्ती स तत्समपरिमाण इति नियमस्तावन्न दृष्टः; नच कल्प्यः, कल्पकासिद्धेरिति भावः । नैगमिकाभीष्टं हेतुमाह - निर्विकारेति ॥ वृद्धिह्रासौ देहस्थावेवोच्येते; आत्मनि तु न क्वचित्, प्रत्युतान्यथा । ननु स्थूलोऽहं कृशोऽहमिति सामानाधिकरण्यात्, मूर्ध्नि मे सुखमित्यादिना सर्वावयवेष्वहमर्थवृत्तिदर्शनाच्च परिमितिभेदः कल्प्य इत्यत्राह - स्थूल इति ॥ सामानाधिकरण्यं तावद्गौरोऽहमित्यादिष्वप्यस्तीत्यनेकान्तम् । देहद्वारैवात्मनि गौरत्वादिवादः, भ्रमाद्वा; तथेहापि । देहावयवेषु सुखाद्युत्पत्तिधियश्च देहात्मभ्रमेण । सर्वत्र सन्निधानारोपात् सत्सन्निधानेऽपि भ्रमाङ्गीकारः । ननु 'एकां शाखां जीवो जहातीत्यादिना छान्दोग्ये जीवस्य वृद्धिसङ्कोचौ श्रूयेते; तन्न, क्षेत्रादिष्विवाभिमानत्यागेनापि तदुपपत्तेः । तत्रतत्राभिमानसदसद्भावौ च कर्मनियतौ । खण्डितारोपितशाखाप्ररोहस्तु तादात्विकजीवान्तराभिमानात् । छिन्नजन्त्ववयवविकम्पः प्राणांशक्षोभमात्रात्, न हि तत्र वेदनायां प्रमाणमस्ति । बाधान्तरमाह - नानादेह इति ॥ एकस्मिन्नेव काले योगिनां विरुद्धधर्माध्यासेन स्वरूपभेदः प्रसज्येत । प्रसङ्गान्तरमाह - मुक्ताविति ॥ देहप्रयुक्ते पुंसः परिमाणे मुक्तिदशायां देहाभावादात्मनः परिमाणविरहः स्यात्, तथा च गुणवद्द्रव्यत्वमेव हीयेत । अपरिमितस्यापि द्रव्यत्वं केचिदिच्छन्तीति चेन्न; विभुत्वप्रसङ्गादिति ॥ २३ ॥
</details>


