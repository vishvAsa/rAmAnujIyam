+++
title = "025 कर्माविद्यादिचक्रे प्रतिपुरुषमिहानादिचित्रप्रवाहे"

+++
<details><summary>मूलम्</summary>

कर्माविद्यादिचक्रे प्रतिपुरुषमिहानादिचित्रप्रवाहे तत्तत्काले विपक्तिर्भवति हि विविधा सर्वसिद्धान्तसिद्धा ।  
तल्लब्धस्वावकाशप्रथमगुरुकृपागृह्यमाणः कदाचित् मुक्तैश्वर्यान्तसम्पन्निधिरपि भविता कश्चिदित्थं विपश्चित् ॥ २५ ॥
</details>

<details><summary>वरदार्य-सर्वाङ्कषा - २५</summary>

एवमत्यन्तावश्यकरूपविशिष्टजीवस्वरूपविचारं परिसमाप्य, अनन्तानन्तकर्मचत्रपतितस्यास्य मुमुक्षासंभावना वा कथम्? साधनाद्यनुष्ठानं वा निरन्तरायं कथं संभवति ? कथं मुक्तेस्संभवः ? इत्याद्याशङ्कानां समाधानमाह - कर्माविद्यादीत्यादिना । आदिपदेन वासनाया ग्रहणम् । सर्वस्यापि मूलम् अविद्या । ततः कर्म । ततो वासना । एवं त्रयाणाम् परस्परकार्यकारणभावापन्नानां सदानुवर्तमानानां चक्रवद्भणात् चक्रेति चक्रत्वेन रूपणम् । अत्र रागद्वेषयोर्योजनयापि चक्ररूपणं शक्यम् । 'तं विद्याकर्मणी समन्वारभेते पूर्वप्रज्ञा च ' (बृ.6-4-2 ) इति श्रुतिः । अत्र 'तम्' इति पूर्वप्रसक्तः शरीरादुत्क्रान्तः जीवः उच्यते । एवमुत्क्रामन्तं जीवं विद्याकर्मणी **समन्वारभेते** = समनुवर्तेते, एवं पूर्वप्रज्ञा **च** = वासना च समनुवर्तते । तत्तज्जन्मनि क्रियमाणसाधनाफलभूते विद्याकर्मणी । अनन्तानन्तजन्मकृतविद्याकर्मफलभूता वासना । 'हन्त त इदं प्रवक्ष्यामि गुह्यं ब्रह्म सनातनम् । यथा च मरणं प्राप्य आत्मा भवति गौतम । योनिमन्ये प्रपद्यन्ते शरीरत्वाय देहिनः । स्थाणुमन्येऽनुसंयन्ति यथाकर्म यथाश्रुतम् ॥' (कठ. 2-5-6,7) इत्यत्रापि जन्मान्तररचना कर्मज्ञानाधीनेत्युक्तम् । **श्रुतम्** = ज्ञानम् । अत्र ' स्थाणु' पदस्यार्थो कियान् दुरवगम इति न ज्ञातुं प्रभवन्ति भौतिकप्रज्ञाः ॥ 

[[209]] 

तल्लब्धस्वावकाशप्रथमगुरुकृपागृह्यमाणः कदाचित् 

मुक्तैश्वर्यान्तसंपन्निधिरपि भविता कश्चिदित्थं विपश्चित् ॥25॥ 

I 

 

ननु श्रुतौ 'विद्याकर्मणी' इति स्थितेऽत्र 'अविद्या कर्म' इत्युक्तिः कथमिति चेत्, ज्ञानार्थकाद्विदधातोर्निष्पन्नो विद्याशब्दः ज्ञानसामान्यवाची । कर्म च पुण्यपापरूपम् । ज्ञानं यद्यत्पूर्वं संपादितं विपरीतमविपरीतं वा; कर्म च **यद्यत्कृतम्** = सुकृतं दुष्कृतं वा; **पूर्वप्रज्ञा** = वासना च **तम्** = उत्क्रामन्तं जीवम् **अन्वारभेते** = अनुवर्तेते । विद्या इति सामान्यशब्दः विशेषे पर्यवस्यतीत्यभिप्रायेण श्लोके 'अविद्या'शब्दः । ब्रह्मविद्याव्यतिरिक्ता हि विद्या अविद्यैव । अविद्या विद्याशब्देन कथमुच्येत ? न ह्यघटशब्दो घटं ब्रूयादिति चेत्, अनभिज्ञो हि भवान्, भ्रमप्रमादसंशयादयोऽपि ज्ञानप्रभेदा एवेति । गुणशब्दस्य प्रायः सद्गुणे प्रयोगेऽपि दुर्गुणसाधारणः खलु स शब्दः । तद्वद्विद्याशब्दोऽपि । अतोऽत्र विद्यापदेन न ब्रह्मविद्याभिधीयते, ब्रह्मविद्यायाः जन्मान्तरारंभकत्वाभावात् । अतः ब्रह्मविद्याव्यतिरिक्ता विद्यैव विविक्षिता । अत एव श्रुतौ ‘श्रुतम्’ इत्युक्तम्। ' नायमात्मा प्रवचनेन लभ्यो न मेधया न बहुना श्रुतेन ।' (कठ. 1-2-23, मु.3-2-3) इत्यादौ **श्रुतशब्दवाच्यस्योपदेशजन्यज्ञानस्य** = परोक्षरूपस्य ख्यातिलाभपूजाहेतोः निन्दा श्रूयते । तद्दृष्ट्या श्लोके ‘अविद्या’पदमुक्तम् ॥ ‘एतद्ज्ञानमिति प्रोक्तमज्ञानं यदतोऽन्यथा' (गी. 13-11) इत्याद्यपि द्रष्टव्यम् । अथवा ब्रह्मविद्यापि विद्याशब्दार्थान्तर्गता स्यात् । न ह्येकस्मिन् जन्मनि ब्रह्मविद्यायास्सिद्धि संभाव्यते । ‘अनेकजन्मसंसिद्धः’ (गी. 6-45) 'बहूनां जन्मनामन्ते' (गी. 7-19) इत्यादिदर्शनात् । एवं वासनापदमपि सदसद्वासनापरं वा । यत्पूर्वं कृतं तत्सर्वमनुवर्तेतैव । ' तत्र तं बुद्धिसंयोगं लभते पौर्वदैहिकम्। पूर्वाभ्यासेन तेनैव हियते ह्यवशोऽपि सः ॥ ' ( गी. 6-43 ) इति हि गीयते । अतश्च ब्रह्मविद्याया ग्रहणेऽपि न दोषः । न च ' तस्माल्लोकात् पुनरेत्यस्मै लोकाय कर्मणे' ॥ इति (बृ. 6-4-6 ) पुनरावृत्तिश्रवणात् कथं ब्रह्मविद्याया ग्रहणमिति चेत्, सर्वत्रापूर्णदर्शी त्वम् । तस्मिन्नेव वाक्य उपरि ' इति नु कामयमानः' (बृ.6-4-6 ) इति अदग्धकामानां पुनरावृत्तिमुक्त्वा, 'अथाकामयमानः' इति ब्रह्मविदां गतिरप्युच्यते । अतो विद्यापदं सर्वविद्यापरमेव । तर्ह्राचार्यैः कथमविद्यापदमत्रोक्तमिति चेत्, प्रकृते मुमुक्षोत्पत्तेः पूर्वस्थितेरेव कथनात् तत्पदं प्रयुक्तम् । वस्तुतस्त्वपुनरावृत्तिविषये महद्रहस्यं वर्तते, यथा जना मन्यन्ते, न तथेति तु तथ्यम् ॥ 

यथा- 

तत्त्वदानीं वक्तुमर्हं न, यतः पूर्ववासनाः । पीडयन्त्यखिलान् पुंसः समये वक्ष्यते रहः । 

**इह** = =अस्मिन् संसारे एतादृशाविद्याकर्मवासनाख्ये चक्रे **प्रतिपुरुषम्** = तत्तत्पुरुषभेदेन अनादिचित्र- **प्रवाहे** = अनादिकालादेव विचित्रप्रवाहरूपे सति **तत्तत्काले** = तत्तत्कालानुगुणम् **विविधा** = अनेकप्रकारा **त्रिपक्तिः** = परिपाकविशेषः सर्वसिद्धान्तसिद्धा हि **भवति** = सर्वैरपि सैद्धान्तिकैः अङ्गीकृतैव हि । आत्मनः शरीरातिरिक्तत्वसाधनेनैव पुनर्जन्म सिद्धम् । पुनर्जन्मवादिनां कर्मपरिपाकवादोऽप्यवर्जनीयः किल । अस्तु कर्मपरिपाकः बहुविधः । प्रकृते किमायातं तेन ? इत्यत्रोच्यते - तल्लब्धेत्यादि । **तेन** = विचित्रकर्मप्रवाहमध्यागतसुकृतलेशपरिपाकवशेन **लब्धः** = प्राप्तः स्वस्याः अवकाशः, प्रथमगुरुकृपा अत्र स्वशब्दार्थः । प्रथमः 

 

[[210]] 

**गुरुः** =जगतः आदिगुरुः स एव भगवान्, अज्ञाननिरासकत्वात्, तादृश्या कृपया **गृह्यमाणः** =अनुगृह्यमाणः, कृपाविषयीक्रियमाणः ‘यमेवैष वृणुते तेन लभ्यः' (कठ. 1-2-33, मुं.3-2-3) इति श्रुतिः अत्र प्रमाणम् । कदाचित् कश्चित् विपश्चित् विवेकी, **इत्थम्** = लोके प्रत्यक्षतो दृश्यमानेन प्रकारेण मुक्तैश्वर्यान्तसंपन्निधिरपि **भविता** = मुक्तस्य यत् **ऐश्वर्यम्** = ' स स्वराड्भवति' (छां. 7-25-2 ) इतिश्रुतिसिद्धं स्वातन्त्र्यादिकम् तत्पर्यन्ता या संपत् तस्याः निधिरिव **निधिः** = आश्रयः भविता, लुट्, अचिरादेव भवेदित्यर्थः । इदं सर्वं सर्वैरपि लोके दृश्यत एवेत्येतदर्थम् ' इत्थम्' इत्युक्तिः । ‘कदाचित्’ ‘कश्चित्’ ‘विपश्चित्' इत्यादयश्शब्दाः मोक्षाधिकारिणां दौर्लभ्यं सूचयन्ति । अथापि दृश्यते किल लोके कोटिष्वेको वा मुमुक्षुः । अत एवोक्तं भगवता 'मनुष्याणां सहस्रेषु कश्चिद्यतति सिद्धये । यततामपि सिद्धानां कश्चिन्मां वेत्ति तत्त्वतः ॥' (गी. 7- 3 ) इति । व्याख्यातं च भगवता 'कश्चिदेव यतते । तेष्वपि कश्चिदेव सामान्यतः सिद्धो भवति । तेष्वपि कश्चिदेव तत्त्वतः सिद्धो भवति' इति । 'कश्चित् मां तत्त्वतो वेत्ति' इति कथनात्, बहवः न तत्त्वतो विदन्ति इति लाभात्, 'ज्ञानिष्वपि न सर्वे पूर्णज्ञानिनः' इति लाभाच्च भगवद्रामानुजैरेवैवं वाक्यत्रयरूपमिदं व्याख्यातम् । अधिकं तात्पर्यचन्द्रिकायाम् । अतो ज्ञानिनां वचनेष्वपि वैविध्यमनिवार्यम् ॥ 

ननु तर्हि किं ज्ञानिनोऽपि नानाविधाः ? संशयः कः ? दृश्यते च किल प्रत्यक्षमेव सैद्धान्तिकानां महतामपि मतिभेदाः परस्परमत्यन्तविरुद्धाः । पश्यामश्च ब्रह्मसूत्रेष्वपि बादरि - औडुलोमिआश्मरथ्यकाशकृत्स्न-जैमिन्यादीनां महर्षीणां मतभेदान् । तर्हि का गतिः जिज्ञासूनाम् ? समीचीनः प्रश्नः । यदि त्वमार्तस्सत्यम् - शृणु सावधानम्- 

ऋषयस्तु महात्मानस्त्वधिकार्यादिभेदतः । पक्षान्नानाविधानाहुरध्यात्मं गहनं किल ॥ 

अन्धाभिमानं सङ्केतं जाड्यं पूर्वग्रहादिकम् । सन्त्यज्य शरणं गच्छेन्मुमुक्षुः सुहृदं सताम् ॥ 

एवं तर्हि तत्तत्सिद्धान्तस्थापकाचार्या महात्मानोऽपि किमज्ञानिनः ? अथवा विप्रलंभकाः ? शान्तं 

पापम् ! बालिशानामयं प्रश्नः । केनोक्तं तथा? परं तु - 

कस्मिन् प्रकरणे कस्मै केन प्रोक्तं कदा कुतः ? सर्वमेतदनादृत्य शब्दः स्वार्थं कथं वदेत् ? । तत्रापि तर्काद्दूरेऽस्मिन् तथात्यन्तमलौकिके । तपसैवाधिगम्येऽर्थे शब्दों मौनमिवाश्रितः ॥ तर्को न मानं कस्यापि मानानुग्राहको हि सः । स्वतोऽप्रतिष्ठितस्तस्मान्नातिभारं क्षमेत सः ॥ सर्वं भारं क्षमो वोढुं भगवान् वर्तते किल । तस्मिन्निक्षिप भारं स्वं सर्वं ते संविधास्यति ॥ आचार्याणां हि सर्वेषामैकरस्यं तु दृश्यते । भगवद्भक्तिविषये भक्तिस्सर्वं विधास्यति । सर्वमन्यत्परित्यज्य सत्यान्वेषणनिष्ठया । पूर्वग्रहादीन् संत्यज्य साक्षीकृत्य च हृच्छयम् ॥ सत्यैकचित्तस्सततं कुरु तीव्रं दृढं तपः । मनसश्चेन्द्रियाणां च यैकाग्र्यं परमं तपः ॥ 

। सत्येन तपसा लभ्यं सत्यं नान्येन हेतुना । सत्ये निक्षिप्य भारं स्वं सत्यमन्वेषय द्रुतम् ॥ 'महता पुण्यपण्येन क्रीतेयं कायनौस्त्वया । गन्तुं दुःखोदधेः पारं त्वर यावन्न भिद्यते ॥ ' 

[[211]] 

 

ननु ! अविद्या-कर्म-वासनानां चक्रवद्भमणेन कथमेतच्चक्राद्विमुक्तिः । एकैकस्मिन्नपि जन्मनि बहुजन्मोपयोगिकर्मणामनन्तानां संभवेन, एवं सञ्चितैः कर्मभिः जन्मपरंपरैव पुनः पुनर्वर्धेत किलेति चेत्, सत्यम् । शृणु परमभागवतानां वचनमेतत् - 'मा भीर्मन्दमनः ! विचिन्त्य बहुधा यामीश्वरं यातनाः नामी नः प्रभवन्ति पापरिपवः स्वामी ननु श्रीधरः । आलस्यं व्यपनीय भक्तिसुलभं ध्यायस्व नारायणं लोकस्य व्यसनापनोदनकरो दासस्य किं न क्षमः ॥' (मु.मा.) इति ॥ 

अयि भो मुमुक्षो! अस्तु भवदीयं पुराणम् ! 'सञ्चितं कर्म' इति किम् ? विव्रियताम् । किमयं प्रश्नः ? तत्पदमेव स्वार्थं वक्तुमलम् - 'पूर्वपूर्वजन्मसु कृतानि अदत्तफलानि पुण्यपापानि 'सञ्चितं कर्म ' प्रोच्यन्त इति ॥ कथमिदं संभवि ? पूर्वजन्मन एवाभावात्, पूर्वपूर्वजन्मसु कृतानि पुण्यपापानि कथंतरां भवेयुः ? जीवानां जन्मपरंपरासु मानवं जन्मैवान्तिमं जन्मेति तत्तत्त्वविदो वदन्ति । मानवजन्मनः पूर्व पशुपक्ष्यादिरूपाणि जन्मानि भवन्ति । तेषु च पुण्यपापप्रसक्तिरेव नास्ति । मानवजन्मनोऽनन्तराणि तु जन्मानि पुण्यफलानि देवयोनिरूपाणि । एतेष्वपि नास्ति पुनः पुण्यपापप्रसक्तिः । शास्त्रं सर्वं मनुष्याधिकारं किल । ‘मनुष्याधिकारत्वात्’ (ब्र.सू.1-3-24 ) इति भवद्भिरेवोक्तम् । अतश्च मानवानां पूर्वजन्मप्रसक्त्यभावात् सञ्चितं कर्म नास्त्येव । 

एवमपि यदि यः कश्चित् ' नराणां न सन्ति पूर्वोत्तरजन्मानि अस्मदागमे अनुक्ते' रिति आग्रही भवेत्, तं प्रति वदामः अकथने कारणमन्यत्स्यात् । तावन्मात्रेण वस्तु न सिद्ध्येत् । यदि पूर्वजन्म न स्यात् तदा मानवेष्वेव परिदृश्यमानं तारतम्यादिकमहेतुकं स्यात् ॥ 

किञ्च एतज्जन्मकृतानां पुण्यपापानां गतिः केति चिन्तनीयम् । तेषां स्वर्गनरकरूपं फलमुक्तमेव तत्रैवेति चेत्, कर्मसाध्यानि तानि फलानि नित्यानि कथं स्युः ? 'क्षीणे पुण्ये मर्त्यलोकं विशन्ति' इत्यनिवार्यमेव खलु । किञ्च पुण्यपापानि किल नानाविधानि, तरतमभावापन्नानि च । अत एव तत्फलान्यपि गुणतः कालतः देशतश्च तरतमभावापन्नान्येव नूनं स्युः । अतस्तेषामवसाने पुनरावृत्तिरप्य निवार्या । वस्तुतः साधकस्य, लक्ष्यैकपरस्य, वर्तमानकालमात्रनिष्ठस्य, श्रद्धालोः पूर्वापरजन्मप्रश्न एव नोदेति । 'कर्मण्येवाधिकारस्ते' इत्येतत्तत्त्वं जानतामिदं सुगमम् । तावन्मात्रेणातृप्यन् स गीताचार्यः ‘मा कर्मफलहेतुर्भूः' इत्यपि पुनः किमुपादिशदित्यप्यालोचनीयम् । एतद्दृष्ट्यापि पूर्वजन्माकथनं युज्यते ॥ 

केचित्प्राहुस्तत्त्वदृष्ट्या रहस्यं नरजन्मनः । नरस्यैकस्य जन्मानि यावन्ति स्युः पुनः पुनः ॥ मिलित्वा तानि सर्वाण्यप्येकं जन्मैव कीर्त्यते । यतो मानवजन्मैव साधनार्थमुदीरितम् ॥ अत एव मुमुक्षापि तेषामेव हि संभवेत् । अतश्च मानवं जन्म त्वेकमेव भवेन्नृणाम् ॥ शक्यं यदीदं विज्ञातुं पर्याप्तं गाढचिन्तने । वैशिष्ट्यं च रहस्यं च ज्ञायेत नरजन्मनः ॥ ईश्वरे यदि चाश्वासः किं पूर्वजनिचिन्तया ! ईश्वरे यदि नाश्वासः किं पूर्वजनिचिन्तया ! ॥ 

अध्यात्मकक्ष्यायामुत्तममन्तिमं सोपानं हेतुफलचिन्तात्याग एव । एतद्दृष्ट्या क्वचिद्धर्मग्रन्थेषु पूर्वोत्तरजन्मप्रस्तावो नोपलभ्येत । तावन्मात्रेण तदभावो न निर्णेतुं शक्यः । यतः जिज्ञासोः बुद्धिजीविनो नरस्य श्रद्धा, विना कारणज्ञानं न दृढा भवितुमर्हति सहजत एव । दुरन्ता हेतुचिन्तैवानर्थावहा । 'कर्मण्येवाधिकारस्ते' 

 

[[212]] 

इत्युक्तावस्था तु नापक्रमतेरविवेकिनो भवितुमर्हति । 'प्रयोजनमनुद्दिश्य न मन्दोऽपि प्रवर्तते इति खलु प्रसिद्धो न्यायः । पारलौकिको दृढो विश्वास एव श्रद्धेत्युच्यते । अतोऽन्धश्रद्धा श्रद्धैव न भवतीति चेत्, तर्हि नामान्तरं तस्य दीयताम् ‘अन्धाभिमानम्' इति । अन्धाभिमाने श्रद्धाया असंभवादसहनायामेव पर्यवसानं स्यात् । विवेकपूर्विका तु श्रद्धा सहनामेव दद्यात् । विवेको नाम विज्ञानपूर्वकः सदसन्निर्णयः । कारणजिज्ञासैव विज्ञानस्य मूलम् । ‘कार्यकारणसिद्धौ ते प्रसन्ना बुद्धिरव्यथा' (रा. 4- 18-49) इति मर्यादापुरुषोत्तममधिकृत्य महार्षेर्विचनं विलोक्यताम् । अतश्च प्रमाणप्रश्नोऽन्यः, दुस्तर्कश्चान्यः । 'चिन्ताशेषदुरर्थदन्तुरवचःकन्थाशतग्रन्थिलाः सिद्धान्ता न समिन्धते' (यति स.61) इति तार्किकसिंहस्योक्तिः गाढं चिन्तनीया । 'विज्ञानेनात्मानं वेदयते' इति हि श्रुतिः । तथा च कर्तव्यनिर्णयोपयोगि विज्ञानमन्यत्; निर्णयानन्तरं कर्मकरणकालिकश्रद्धा चान्यैवेति सांकर्यं न युक्तमित्येव हितावहं नराणाम् ॥ 

ततश्च सञ्चितं कर्म भवेन्नृणां न संशयः । इतोऽपि यदि ते ज्ञेयम्, साधवस्सेव्यतां सदा ॥ साहाय्ये सृष्टिविज्ञानं स्यान्नूनं तत्त्वनिर्णये । प्रोक्ते हि ज्ञानविज्ञाने ब्राह्मणानां स्वभावजे ॥ तर्कातीतेषु तत्त्वेषु श्रुतयः शरणं मताः । अर्थः श्रुतीनां तपसा ज्ञेयाः दैवप्रसादतः ॥ 

सत्यसंप्रदायस्तु 'तं विद्याकर्मणी समन्वारभेते पूर्वप्रज्ञा च ' (बृ.6-4-2 ) इति पूर्वोत्तरजन्मनी प्रतिपादयति । ऐदम्पर्येणैतदर्थकप्रश्नस्य नचिकेतसा कृतस्योत्तररूपे वाक्ये - ' हन्त त इदं प्रवक्ष्यामि गुह्यं ब्रह्म सनातनम् । यथा च मरणं प्राप्य आत्मा भवति गौतम । योनिमन्ये प्रपद्यन्ते शरीरित्वाय देहिनः । स्थाणुमन्येऽनुसंयन्ति यथाकर्म यथाश्रुतम् ॥' (कठ. 2-5-6, 7 ) 'बहूनां जन्मनामन्ते' (गी. 7-9 ) 'अनेकजन्मसंसिद्धः' (गी.6-45) इत्यादौ च पुनर्जन्मप्रक्रिया स्पष्टं प्रत्यपादि । मनुस्मृतावन्तिमेऽध्याये कर्मविज्ञानं विस्तरेण वर्णितम् । उक्तकठवाक्ये 'स्थाणु' पदेऽतिगहनं कर्मरहस्यं सर्वमन्तर्हितम् ॥ 

सतां मुखात्तु श्रोतव्यं तद्रहस्यं नृजन्मनाम् । वृथा चर्चाः, कर्मतत्त्वं सत्यमित्यवधार्यताम् ॥ 

ननु मतान्तरेषु पुनर्जन्माप्रतिपादनात्, तन्मतस्थैरनङ्गीकारात् तेषु पूर्वजन्मकथाया अश्रवणाच कथमेकपक्षीयतया निर्णयो युक्तः ? न च तेषामागमा न प्रमाणानीति वाच्यम्, तैरपि तथैवास्मदागमविषयेऽप्रामाण्यारोपसंभवात् । अन्यतरनिर्णयेऽभिमानादृते विनिगमकादर्शनादिति चेत्; यथा वा केवलानुपलब्धिरभावे न प्रमाणम्, किन्तु योग्यानुपलब्धिरेव; तथैवाप्रसक्त्याऽप्रतिपादनसंभवेन, अप्रतिपादनमात्रेणाभावनिर्णयो न भवेदव । आर्षागमानामेव समग्रत्वं दृश्यते । इतरे त्वागमाः प्रायः देशकालकुलाद्युद्देशेनैव प्रवृत्ता इति तत्र तत्रैवाभिहितम् । अन्ततो व्याख्यातॄणां बुद्धिभेदस्य सर्वत्र दर्शनाच्च न सुलभो निर्णयः । मानवानां बुद्धिसुखदुःखसंस्कारादितारतम्यदर्शनेन, तन्मूलकानुभवानां प्रदर्शितानामप्यर्थनिर्णायकत्वासंभवात् । भारतीयागमानामपि तथात्वासंभवः कथं वारणीय इति चेत्, सत्यम् - 

यदि विप्रतिपत्तिः स्यान्नृणामनुभवे, तदा । विज्ञानेनैव निर्णेयोऽनुभवानां यथार्थता ॥ विज्ञानेऽपि विसंवादे तप एवोत्तरं तदा । विफलं न तपो जातु सात्त्विकं त्यागमूलकम् ॥ बृहत्यारण्यके प्रोक्ता दिव्या बह्वर्थगर्भिता । ब्रह्मज्ञानां कथारीतिरध्येया सावधानतः ॥ 

96. 

[[213]] 

[मुमुक्षोत्पत्तिप्रकारः] 

कृच्छ्रात् संवर्तकष्टाद्यपगमजनितस्थूलदेहस्य जन्तोः 

जाग्रत् स्वप्नः सुषुप्तिर्मरणमथ मृतेरर्धसंपदृशाः स्युः । सर्वं दुःखान्धकारस्थगितमिह सुखं त्वत्र खद्योतकल्पं 

 

त्यक्त्वा शुद्धाशयास्तन्निरवधिकसुखां निर्विविक्षन्ति मुक्तिम् ॥26॥ 

आर्तिः प्रामाणिकी स्याच्चेत् उत्तरं नैव दुर्लभम् । सृष्टेरयं तु नियमः न जातु विफलीभवेत् ॥ अत्रेदं परमं तत्त्वं ज्ञेयम्- 

आत्मा चिन्तामणिः प्रोक्तः सर्वं साधयितुं क्षमः । यद्यच्चिन्तयते गाढं तत्तद्रूपस्स नो भवेत् ॥ यद्धितं त्रिषु कालेषु त्रिषु लोकेषु सर्वथा । तादृशं चिन्तनं कार्यं नान्यथा तु कदाचन ॥ आर्षवाणिस्तु सर्वेषां सर्वकालेष्वपि ध्रुवम् । सर्वथाप्यावहेत् नूनं हितं सर्वशरीरिणाम् ॥ सनातना सैव वाणी सती सैव सदा हिता । सर्वेषामविशेषेण, सेव्यतां सज्जनैस्सदा ॥ २५ ॥
</details>

<details><summary>सर्वार्थसिद्धिः - २५</summary>

कर्माविद्यादिचक्रे प्रतिपुरुषमिहानादिचित्रप्रवाहे  
तत्तत्काले विपक्तिर्भवति हि विविधा सर्वसिद्धान्तसिद्धा ।  
तल्लब्धस्वावकाशप्रथमगुरुकृपागृह्यमाणः कदाचित्  
मुक्तैश्वर्यान्तसम्पन्निधिरपि भविता कश्चिदित्थं विपश्चित् ॥ २५ ॥  
  
यदि यथाकर्म फलप्रद ईश्वरः, कर्माणि चानन्तान्यपरिमितकालभोग्यानि, तदा प्रागिव पश्चादपि कथं मोक्षोपायादिसिद्धिरित्यत्राह - कर्मेति ॥ चित्रप्रवाहत्वानूक्तिः परिहारकाकुगर्भा । तत्तदित्यादिना कस्यचित्कर्मिणः प्रागलब्धप्रजापतिप्रभृतिपदनिदर्शनम् । विपक्तिः - कर्मणां सहकारिलाभः, फलविशेषोद्गतिर्वा । तथा च पातञ्जलम् - 'जात्यायुर्भोगा विपाका इति । चार्वाकव्यतिरिक्तास्सर्वे सामग्रीप्रवाहवैचित्र्यात्संसरतां मुक्तिहेतूपनिपातमिच्छन्ति । अतो नात्रानादिसंसारवादिना केनापि विमन्तव्यमित्यभिप्रायेण सर्वसिद्धान्तसिद्धत्वोक्तिः । तच्छब्देनानुकूलविपक्तिविशेषः परामृश्यते । स्वशब्दः कृपाविषयः । सम्पदिह विवेकवैराग्यादिरूपा । अपिस्संभावनार्थस्समुच्चयार्थो वा । इत्थमिति – प्रकृतिपुरुषादि - तत्त्वचिन्ताप्रकारेण । यद्वा हिरण्यगर्भादिविपाकवदित्यर्थः । ननु हिरण्यगर्भादिपदविपक्तिः स्वस्य प्रागसिद्धाऽपि पुरुषान्तरसिद्धजातीयेति चेत्; तत्त्वज्ञानवैराग्यादिसम्पदपि तथैव । दृष्टं चैतद् गुरुशिष्यक्रमे । आद्यमुक्तस्य ततः पूर्वमदृष्टजातीयेति चेन्न; आद्यमुक्तानिरुक्तेः । यद्यसौ पूर्वमुक्त एव, उक्तोत्तरमेतत् । अथ मुक्तेष्वादिः, स कथं त्वया विदितः? ततः पूर्वं मुक्ताभावादिति चेत्, तमपि कथं वेत्थ? अनादिमुक्तौ व्याघातादिति चेन्न; मुक्तप्रवाहे व्याघाताभावात् । न ह्यनादिमुक्तः कश्चिद्बध्यते, साध्यमोक्षो वा भवेत्, येन व्याघातस्स्यात्; किंतु, अनादिबद्धास्सर्वेऽपि लब्धोपायाः क्रमेण मुच्यन्ते । तत एव मोक्षशास्त्रप्रामाण्यं निर्बाधमिति ॥ २५ ॥ इति संसरतां प्रत्यापत्तिहेतुविशेषः ॥
</details>


