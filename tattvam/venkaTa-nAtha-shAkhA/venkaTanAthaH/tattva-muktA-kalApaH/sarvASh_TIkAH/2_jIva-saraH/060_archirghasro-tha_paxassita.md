+++
title = "060 अर्चिर्घस्रोऽथ पक्षस्सित"

+++
<details><summary>मूलम्</summary>

अर्चिर्घस्रोऽथ पक्षस्सित उदगयनं वत्सरो मातरिश्वा मार्तण्डस्तारकेशस्तडिदपि वरुणामर्त्यनाथप्रजेशैः ।  
आदिष्टो विश्वनेत्रा स्वयमतिवहने देवयानाध्वगानां यः प्रोक्तोऽमानवाख्यस्त तटिदधिपतिर्विश्रुतो मानसोऽपि ॥ ६० ॥
</details>

<details><summary>वरदार्य-सर्वाङ्कषा - ६०</summary>

एवं विचारं परिसमाप्य, ब्रह्मविदः मोक्षप्राप्तिप्रकारं वर्णयति – अर्चिरित्यादि । अर्चिः : सूर्यरश्मिः । **घस्त्रः** = दिवा अथ सितः **पक्षः** = अनन्तरं शुक्लपक्षः । **उदगयनम्** = उत्तरायणम् । **वत्सरः** = संवत्सरः । **मातरिश्वा** =वायुः । **मार्तण्डः** = सूर्यः । **तारकेशः** = चन्द्रः । अपि च **तटित्** = विद्युत् । एते 

+ 

[[299]] 

आदिष्टोविश्वनेत्रा स्वयमतिवहने देवायानाध्वगानां 

 

यः प्रोक्तोऽमानवाख्यः स तटिदधिपतिर्विश्रुतो मानसोऽपि ॥60॥ 

अर्चिरादितटित्पर्यन्ताः शब्दाः न भौतिकार्थवाचकाः किन्तु तत्तदधिदेवतात्मान इति 'आतिवाहिकाः ( ब्र. सू. 3-4-0 ) इत्यत्र स्थापितम् । **वरुणामर्त्यनाथप्रजेशैः** = वरुणः, इन्द्रः, प्रजापतिश्च, एतैस्सहिता **तटित्** = विद्युदधिदेवः, अमानवाख्यः यः विश्वनेत्रा आदिष्ट इत्यन्वयः । **विश्वनेत्रा** = जगत्पतिना परमात्मना **देवयानाध्वगानाम्** =अर्चिरादिमार्गस्य देवयानमिति नामान्तरम्, **देवयानमार्गेण** = अर्चिरादिमार्गेण गच्छतां ब्रह्मविदाम् **अतिवहने** =स्वप्रापणकर्मणि **स्वयम्** = भगवतैव **आदिष्टः** = आज्ञप्तः यः अमानवाख्यः पुरुषः सः **तटिदधिपतिः** = तटिदधिपतित्वादेव तटिच्छब्दवाच्यः, मानसोऽपि **विश्रुतः** = मानसनाम्नापि विश्रुतः ॥ 

अयमर्थः – एतल्लोकं परित्यज्य लोकान्तरं गच्छतां जीवानां त्रिविधा गतिः श्रूयते - १. सुकृतिनां पुण्यलोकं स्वर्गादिभोगभूमिं गच्छतामेको मार्गः । २. दुष्कृतिनां पापलोकं नरकादिकं यातनालोकं गच्छतामपरो मार्गः । ३. ब्रह्मविदां ब्रह्म प्राप्नुवतामन्यो मार्गः । तत्र प्रथमः 'धूममार्ग : ' 'पितृयानम्' 'दक्षिणमार्गः ' इत्यादिपदैः व्यवह्रियते । द्वितीयमार्गः 'निरयमार्गः', इति तृतीयः 'अर्चिर्मार्गः ' 'देवयानम्' 'उत्तरमार्गः ' 'ब्रह्ममार्गः' इत्यादिपदैः व्यवह्रियते । तृतीयमार्गेण गताः मुक्ता भवन्ति, अतोऽयमपुनरावृत्तिमार्गः । इतर मार्गद्वयेन गताः पुनरागच्छन्ति, अतोऽयं पुनरावृत्तिमार्गः । शरीरादुत्क्रान्तिः ब्रह्मविदामितरेषां च समाना । अनन्तरं गतिः । तत्रैव देवयानपितृयानभेदः । तत्र पितृयाणमार्गः 'अथ य इमे ग्राम इष्टपूर्ते दत्तमित्युपासते ते धूममभिसंभवन्ति धूमाद्रात्रिं रात्रेरपरपक्षमपरपक्षाद्यान् षड्दक्षिणैति मासान्, मासेभ्यः पितृलोकं पितृलोकादाकाशमाकाशाचन्द्रमसम् ' (छां. 5-10, 3-4 ) इत्यादिनोक्तः । देवयानमार्गश्च 'तेऽर्चिषमभिसंभवन्त्यर्चिषोऽहरह्न आपूर्यमाणपक्षमापूर्यमाणपक्षाद्यान्षडुदङ्केति मासांस्तान् मासेभ्यस्संवत्सरं संवत्सरादादित्यमादित्याच्चन्द्रमसं चन्द्रमसो विद्युतं तत्पुरुषोऽमानवस्स एनान् ब्रह्म गमत्येष देवपथो ब्रह्मपथ एतेन प्रतिपाद्यमाना इमं मानवमावर्तं नावर्तन्ते' (छां. 4-15-5,6) इत्युक्तः । एष एवात्रोक्तः - 'अर्चिर्घस्रः ' इत्यादिना । अत्र तटित्पर्यन्तं न विवादः । परन्तु कोषीतकीब्राह्मणोपनिषदि ' स एतं देवयानपन्थानमापद्याग्निलोकमागच्छति स वायुलोकं स आदित्यलोकं स वरुणलोकं स इन्द्रलोकं स प्रजापतिलोकं स ब्रह्मलोकम्' (कौषी. 1-3) इत्युच्यते । अर्चिरादेर्ज्योतीरूपत्वेनाग्निपदेन ग्रहणात् कथंचिदविरोधः समर्थ्यते । अधिकस्य वायोः औचित्यानुसारेणादित्यात्पूर्वंनिवेशः कृतः वेदान्तशास्त्रे (ब. सू. 4-3-2)। अतोऽत्राचार्यैरपि ‘मातरिश्वा मार्तण्डः’ इति क्रमोऽभ्यधायि । 'चन्द्रमसो विद्युतम्' इत्युक्त्वा 'तत्पुरुषोऽमानवस्स एनान् ब्रह्म गमयति' इति कथनात् तत्पुरुषशब्दवाच्यस्य विद्युत्पुरुषस्यैव ब्रह्मप्रापकत्वं स्पष्टं ज्ञायते । एवं सति वरुणेन्द्रप्रजापतीनां कुत्र निवेशः इति संशये, वरुणस्य जलाधिदेवतात्वात्, विद्युदनन्तरं निवेशः उचितः । इन्द्रप्रजापत्योस्तु सर्वदेवतोपरि वर्तमानत्वात् वरुणानन्तरं निवेश उचितः । परन्तु वैद्युतपुरुषस्यामानवसंज्ञकस्य ब्रह्मप्रापकत्व श्रवणात्, मध्ये त्रयाणां निवेशः कथं घटेत? इत्याक्षेपे; ब्रह्मप्रापकस्यामानवस्य एते त्रयः 

 

[[300]] 

सहायभूताः, ब्रह्मविदि प्रीतिगौरवाद्यतिशयेनागता इति अमानवस्य प्राधान्यात् अस्य ब्रह्मगमयितृत्वे न विरोध इति समर्थितम् (ब्र.सू. 4-3-3)। तदेतत्सूचयितुं श्लोके आचार्यैः 'वरुणामर्त्यनाथप्रजेशैः' इति तृतीयान्तेनाभिधानम् । अतश्च एते त्रयः अमानवस्य सहायभूताः, न स्वतन्त्रातिवाहिकाः इत्याशयः । वैद्युतपुरुषम् अमानवं केचन 'मानस' नाम्नापि व्यवहरन्ति । 

ननु प्रथमम् उत्क्रान्तिक्रममुक्त्वैव गतिविचारो वक्तव्यः । एवं सति उत्क्रान्तिः कुतो न निरूपिता इति चेत्, तस्मिन् अधिकचर्चाया अभावान्न निरूपितेति मन्तव्यम् । उत्क्रान्तिर्नाम जीवस्य शरीरान्निष्क्रमणप्रकारः । 'अस्य सोम्य पुरुषस्य प्रयतो वाङ्मनसि संपद्यते मनः प्राणे प्राणस्तेजसि तेजः परस्यां देवतायाम् ।' (छां.6-8-6) इति उत्क्रान्तिरभिहिता । **प्रयतः** = शरीरं परित्यज्य गच्छतः, म्रियमाणस्येत्यर्थः । अस्य पुरुषस्य प्रथमं वागिन्द्रयोपरमः । वाचः मनसि संपत्तिः, वागिति सर्वेन्द्रियोपलक्षकम् । अत्र संपत्तिः न लयः । स्वोपादानकारणे हि कार्यस्य लयो भवेत् । वागादीन्द्रियाणामहङ्कारतत्त्वोपादानकत्वेन मनसि संपत्तिः निबिडसंश्लेषमात्रम् । वाग्व्यवहारोपरम एव संपत्तिः । एवमुत्तरत्रापि । मनसः प्राणे संपत्तिः । प्राणस्य **तेजसि** =भूतसूक्ष्मसंसृष्टे जीवे, तस्य च परमात्मनि । परमात्मना साकमेव शरीरादुत्क्रामति । शरीरप्रवेशेऽपि तथैव; जीवब्रह्मणोरुभयोरपि शरीरशरीरिभावेनाविनाभावात् । एवं परमात्मना संपन्नः तत्तत्कर्मानुगुणं लोकान् गच्छति । न च ‘न तस्य प्राणा उत्क्रामन्ति' (बृ. 6-4-6 ) इति 'अत्रैव समवलीयन्ते' (बृ.5-3-11) इति च प्राणानामुत्क्रान्तिर्नास्तीत्युच्यते । अत्र तु 'प्राणस्तेजसि' इति जीवे संपत्तिरभिधीयते इति विरोधश्शङ्कनीयः; तस्मिन् वाक्ये सर्वनामपदानां भूयस्त्वेन, तेषां च बुद्धिस्थपरामर्शकत्वेन न केवलं शब्दमादाय निर्णयः शक्यः । सगुणनिर्गुणभेदस्य, तदनुगुणविद्याभेदस्य वाऽसंभवस्य पूर्वं विस्तरशो निरूपितत्वात्, तदुपर्यपि विचारः वाचो विग्लापनमेव । ज्ञानिनामज्ञानिनां वा शरीरसंबन्धः, तदात्यन्तिकवियोगो वा कीदृश इति प्रायो बहवो न चिन्तयन्ति । कर्म, तन्मूलकशरीररचना, जीवस्य शरीरप्रवेशः, शरीरान्निष्क्रमणमित्यादिकं सर्वं वैज्ञानिकं, न ग्रन्थपङ्किव्याख्यानाद्यधीनम् । घटान्तर्जलं यथा, न तथा शरीरान्तर्जीवो वर्तते । ओतप्रोततया आनखशिखं प्रत्यणु व्याप्य वर्तते, भूतात्मानमारभ्य परमात्मपर्यन्तम् । घटाकाश इव जीवः, घटनाशे घटाकाशस्य महाकाशेनैक्यं यथा, तथैव शरीरनाशे, जीवस्य ब्रह्मणैक्यम्, घटाकाशस्य महाकाशेनेवेत्यादिकमतीव बालिशभाषितम् । प्रतिबिम्बसदृशो जीवः । दर्पणनाशे प्रतिबिम्बस्य नाशात् बिम्बपरिशेषादिदृष्टान्तोऽपि तथैव। सर्वमिदं दृष्टान्तमात्रम् । दाष्टन्तिकस्य गतिः का? 'अङ्गुष्ठमात्रः पुरुषोऽन्तरात्मा सदा जनानां हृदये सन्निविष्टः । तं स्वाच्छरीरात्प्रवृहेन्मुञ्जादिवेषीकां धैर्येण ॥' (कठ. 2-3-17) इत्युक्तरीत्या जीवस्य शरीरात्पृथक्करणम् घटाज्जलस्य पृथक्करणवन्न सुलभम् ॥ 

ननु 'अङ्गुष्ठमात्रः' इत्यादिकं परमात्मपरं वर्णितम्, कथं भवता जीवपरं वर्ण्यते, सत्यम् । पूर्वार्धे अन्तरात्मपददर्शनात्तथा । अन्तरात्मशब्दोऽप्युभयसाधारण एव । परन्तूत्तरार्धं जीवपरमित्यत्र न विवादः, अन्यथा हि ‘स्वाच्छरीरात्' इत्याद्यस्वारस्यम् । पूर्वार्धस्यापि परमात्मपरत्वे स्वारस्याधिक्यम् । ‘अन्तरात्म' पदस्य का गतिरिति चेत्, सद्गतिरेव, न भेतव्यम् । 'परमात्मेति चाप्युक्तः ' ( गी. 13-22) इत्यादौ भाष्यम्, 

[[131]]. 

[[301]] 

[मुक्तौ ज्ञानविकासः शाश्वतः ] 

बुद्धेर्योऽसौ विकासः कबलितनिखिलोपस्कृतब्रह्मतत्त्वः 

स प्राक् चेन्नित्यमुक्तिः न यदि कथमसौ नश्वरत्वं न गच्छेत् । मैवं प्रध्वंसवत् ते स खलु मम तथा शौनकाद्युक्तनीत्या 

शान्ताशेषापराधे न च भवति पुनस्तत्र सङ्कोचहेतुः ॥61॥ 

 

'जीवसंज्ञोऽन्तरात्मान्यः' (म. स्मृ.12-13 ) इत्यादि च पश्यतामत्रान्तरात्मा जीव एव युक्त इति स्पष्टं भायात् । जीवस्याप्यङ्गुष्ठमात्रत्वम् ‘अङ्गुष्ठमात्रो रवितुल्यरूपः' (श्वे. 5-8) इत्यत्र श्रुतम् । इषीकायाः मुञ्जेन संबन्धः कीदृशस्सूक्ष्मो गहन इति सस्यजीवविज्ञानिन एव जानीयुः । अतः उत्क्रान्तिः ब्रह्मविदोऽप्यनिवार्या । अब्रह्मविदः क्लिश्येयुर्भृशम्; ब्रह्मविदस्तु न क्लिश्येयुरित्येव विशेषः । उक्तवाक्ये 'धैर्येण ' इति पदमिदं सूचयति । अत एव 'समाना चासृत्युपक्रमात् ' ( ब. सू. 4-2-7) इति शरीरं त्यजतामुत्तरगतिषु वैषम्यसत्त्वेऽपि शरीरादुत्क्रन्तिस्समानेत्याह सूत्रकारः । गतिविषये तु पिण्डाण्डब्रह्माण्डविज्ञानेनैव निर्णयः । अतः केवलैर्वचनैः, चकारतुकारादिभिर्वा न कोऽप्यर्थस्साधीयानित्यवधेयम् ॥ ६० ॥
</details>

<details><summary>सर्वार्थसिद्धिः - ६०</summary>

अर्चिर्घस्रोऽथ पक्षस्सित उदगयनं वत्सरो मातरिश्वा  
मार्तण्डस्तारकेशस्तडिदपि वरुणामर्त्यनाथप्रजेशैः ।  
आदिष्टो विश्वनेत्रा स्वयमतिवहने देवयानाध्वगानां  
यः प्रोक्तोऽमानवाख्यस्स तटिदधिपतिर्विश्रुतो मानसोऽपि ॥ ६० ॥  
  
अथ विधूतपुण्यपापस्य विदुषः स्थूलशरीरान्मूर्धन्यनाड्या निष्क्रान्तस्यार्चिरादिपादोक्तमातिवाहिकक्रममाह - अर्चिरिति ॥ 'तत्पुरुषोऽमानवः, स एनान्ब्रह्म गमयति इत्यव्यवहितब्रह्मगमयितृत्वेन निर्दिष्टस्य प्राधान्यसूचनार्थं वरुणादिषु तृतीया । अमानवः किमिह नोक्त इत्यत्राह - य इति । वैद्युतपुरुष इह तटित्पतित्वात्तटिच्छब्दोक्त इति भावः । तथाऽपि 'वैद्युतात्पुरुषो मानस एत्य ब्रह्मलोकान्गमयति इत्युक्तस्येह नोपादानमित्यत्राह - विश्रुत इति । शेषं भाष्यादौ । अत्रैवं तत्त्वसारे संगृहीतम् - अर्चिरहस्सितपक्षानुदगयनाब्दमरुदर्केन्दून् । अपि वैद्युतवरुणेन्द्रप्रजापतीनातिवाहिकानाहुः ॥ इति । अन्ये त्वाहुः - 'अर्चिर्वासरशुक्लपक्षषडुदङ्मासांश्च संवत्सरं वायुं भास्करचन्द्रविद्युदुदपान् सेन्द्रं प्रजानां पतिम् । गत्वाऽथो विरजां विमुच्य च तनुं सूक्ष्मां ततोऽमानवस्पर्शात्क्षालितवासनास्सुकृतिनो गच्छन्ति विष्णोः पदम् ॥' इति ॥ अत्र वासनाशब्देन फलप्रदानरहितनष्टाक्लिष्टकर्मराशेरनुप्रवृत्तौ धीसङ्कोचकश्शक्त्यंशस्तन्नियतसूक्ष्मप्रकृत्यंशो वा विवक्षितः । अपरे तु ब्रुवते - 'भूलोकेशाग्नयोऽष्टौ प्रथममहरतः पूर्वपक्षस्सितात्मा मासाष्षड्वत्सरोऽथो दशतनुपवनस्सैक आदित्यवर्गः । चन्द्रो विद्युज्जलेशस्समरुदधिपतिस्सप्रजानामधीशस्ते मार्गस्यार्चिरादेरतिवहनविधौ विश्वनेत्रा नियुक्ताः ॥ इति ॥ अत्र सैक इति पवनविशेषणम्, 'अथ वायोरेकादश पुरुषस्य' इत्यादिश्रुतेः ॥ ६० ॥ इत्यातिवाहिकक्रमकॢप्तिः ॥
</details>


