+++
title = "071 नीरूपे बिम्बितत्वम्"

+++
<details><summary>मूलम्</summary>

नीरूपे बिम्बितत्वं क्व नु भवति कथं रूपशून्यस्य तत्स्यान्निर्लेपे संसृतिः का कथमतिविशदो निष्क्रियश्चैष मुह्येत् ।  
नित्यं वा किं न मुह्येदुपधिभिरितरैर्वेत्तु भेदं कथं वा को वा मोक्षोऽद्य पुंसः प्रथममपि न खल्वस्य दुःखादिगन्धः ॥ ७१ ॥
</details>

<details><summary>वरदार्य-सर्वाङ्कषा - ७१</summary>

एवं वर्णिते सांख्यमतेऽनुपपत्तीः प्रदर्शयति – नीरूप इत्यादिना । दर्पणमुखदृष्टान्तेन पुरुषबुद्धितत्त्वयोः बिम्बप्रतिबिम्बभावः किलोक्तः ? **नीरूपे** = रूपरहिते वस्तुनि दर्पणादौ **बिम्बितत्त्वम्** = प्रतिफलितत्वं क्व नु **भवति** = कुत्र वा संभवति ? ननु सर्वांशे दृष्टान्तदाष्टन्तिकयोः साम्यं कुत्रापि न संभवति । अन्यथा चन्द्रमुखयोरपि सादृश्यं न वक्तुं शक्यम्, न हि चन्द्रवदेव मुखं वर्तुलाकारं दृश्यते । अतस्सर्वांशे साम्यापादनं दृष्टान्तवृत्तान्तानभिज्ञताकृतमिति चेत्, सत्यं जानीमः । उच्यतां भवतैव किमंशेऽयं दृष्टान्त इति । दर्पणेऽविद्यमानोऽपि तत्र विद्यमान इव दृश्यते इत्यंशेऽयं दृष्टान्त इति चेत्, दृष्टान्तदाष्टन्तिकयोर्मर्यादाव्यवस्था चन्द्रमुखवत् उभयसंप्रतिपन्नतयैव कर्तव्या । तत् कर्तुं न शक्यते चेत्, दूषणमनिवार्यमेव । भवदुक्तः बिम्बप्रतिबिम्बभावस्तु लोकदृष्ट्या रूपवतोरेव । अत उच्यते 'नीरूपे बिम्बितत्वं कथम्' इति । एवं नीरूपस्य बिम्बप्रदर्शकत्वं यथा न भवति, तथैव रूपशून्यस्य **तत्** = बिम्बितत्वम् कथं स्यात् ? मुखं किल रूपवत् । एवं दर्पणोऽपि रूपवान् । अतः रूपवतो मुखादेः रूपवति दर्पणादौ प्रतिबिम्बं दृश्यते । प्रकृते आत्मनः, बुद्धितत्त्वस्य च नीरूपत्वात् कथं बिम्बप्रतिबिम्बभावः ? 'अविद्यमानोऽपि' इति कथनमात्रात् प्रकृतिपुरुषयोस्संबन्धः कथमविद्यमानो भवेत् ? शरीरे किल आपादमस्तकं चैतन्यमोतप्रोतमनुभूयते । अतः कथं बिम्बप्रतिबिम्बभावः? एवं – **निर्लेपे** = **लेपशून्ये** = अत्यन्तोदासीने भवन्मते स्वत एव मुक्ते चैतन्यरूपे आत्मनि **संसृतिः** = संसारबन्धो वा **का** = कीदृशी भवेत् ? । किञ्च **अतिविशदः** =अत्यन्तस्वच्छः **निष्क्रियश्च** = लेशतोऽपि चलनशून्यः निर्गुणचैतन्यमात्ररूपः **एषः** = चेतनः कथम् **मुह्येत्** = मोहवशो भवेत् ? 



[[331]] 

नित्यं वा किं न मुह्येत् उपधिभिरितरैः; वेत्तु भेदं कथं वा 

 

को वा माक्षोऽद्य पुंसः; प्रथममपि न खल्वस्य दुःखादिगन्धः ॥71॥ 

संसारमोहः खलु कलुषितस्वभावस्य भवेत्; न तु स्वच्छस्यासङ्गोदासीनस्वभावस्य । यदि तत्तादृशस्यापि मोहः, तर्हि **नित्यम्** = सदा किं वा न मुह्येत् । तादृशस्वच्छस्वभावस्यापि यदि मोहो भवेत्, तर्हि, मुक्तयवस्थायामपि तस्य तादृशस्वच्छस्वभावत्वात् मोहः कुतो न भवेत् ? ननु प्रकृत्या मोहितः संसारी, प्रकृतेः स्वस्य च भेदाज्ञानात् दुःखमनुभवति । यदा च प्रकृतेर्भिन्नमात्मानं साक्षात्करोति, तदा पुनस्तादृशमोहः न भवेदेवेति, मुक्तो भवतीति चेत् — **इतरैः** = स्वस्माद्भिन्नैः **उपधिभिः** = शरीराद्युपाधिभिः भेदं वा कथं **वेत्तु** = जानीयात् ? अथवा इतरैः उपधिभिः किं वा न मुह्येत् इति पूर्वेणान्वयः । चैतन्यमात्रस्वरूपः सः भेदं **वा** = शरीरेन्द्रियादिभ्यः स्वस्य भेदं वा कथं जानीयात् ? न हि ज्ञानं तस्य धर्मो भवन्मते । सदैव निर्लिप्तश्चेत्, **अद्य** = तादृशविवेकानन्तरकाले अस्य **पुंसः** = जीवात्मनः को वा मोक्षः ? यतः - **अस्य** = नित्यस्वच्छस्य पुरुषस्य **प्रथममपि** = एतादृशप्रकृतिपुरुषविवेकात् पूर्वमपि दुःखादिगन्धः - दुःखसंबन्धलेशोऽपि न खलु वर्तते; पूर्वमपि निर्लिप्तः, इदानीमपि निर्लिप्तः । एवं सति पूर्वं बद्धः, इदानीं तु मुक्तः इति कथं वक्तुं शक्यम् ? अतः सांख्यप्रक्रियात्यन्तमसमञ्जसैव ॥ 

I 

सांख्याः खल्वेवं वदन्ति - प्रकृतिः, पुरुषश्चेति तत्त्वं द्वयमेव । प्रकृतिः सत्त्वरजस्तमोगुणात्मिका, सततपरिणामशालिनी, अचेतना, एका, विभ्वी च । पुरुषः चैतन्यमात्रस्वरूपः, निर्विकारः, अत्रिगुणः, विभुः, नाना च । पुरुषः निर्विकारत्वेन सततैकरूपः, असङ्गोदासीनस्वभावः, अत एव सदैव मुक्तः । प्रकृतेस्तु सततपरिणामित्वेऽपि, जडत्वात् दर्शनशक्त्यादिरहितत्वाच्च न कर्तृत्वादिकं स्वतो वर्तते । प्रलयवेलायां सा समपरिणामवती. सृष्टौ तु विषमपरिणामवती । निर्विकारस्य पुरुषस्य, सततविकारिण्याः प्रकृतेश्च परस्परसान्निध्यप्रयुक्तपरस्परधर्माणामारोपात्, पुरुषः कर्तेव भोक्तेव भवति । प्रकृतिरपि चेतनेव कर्त्रीव च भवति । पुरुषः निष्क्रियः पङ्गुरिव, प्रकृतिस्तु सक्रियापि अन्धवच्च वर्तते । परस्परधर्मारोपात् पुरुषोऽपि गन्तेव, प्रकृतिरपि द्रष्ट्रीव स्वस्वलक्ष्ये प्रवर्तेते । पुरुषस्य लक्ष्यं तु अनादिकालात् प्रवृत्तस्य भोगादेः दूरीकरणेन केवलतयाऽवस्थानमेव । प्रकृतेर्लक्ष्यं तु पुरुषस्य तादृशकैवल्यप्रदानमेव । यद्यपि प्रकृतेः कर्तृत्वम्, पुरुषस्य च भोक्तृत्वं स्वभाव इति क्वचिद्वर्ण्यते; परन्त्विदमपि न केवलायाः प्रकृतेः, न वा केवलस्य पुरुषस्य, सृष्टिप्रलयव्यवस्थाया बन्धमोक्षव्यवस्थाया वा दुर्निरूपत्वप्रसङ्गात् । किन्तु परस्परं मिलितयोरेव । अथापि कर्तृत्वे क्रियांशस्य प्राधान्यात्, क्रियायाः प्रकृतिधर्मत्वाच्च 'कर्तृत्वं प्रकृतेः ' इत्युच्यते । यद्यपि प्रकृतेरपि निर्धर्मकत्वात् कर्तृत्वधर्मोऽपि न प्रकृतेस्संभवति । अथापि कल्पितभेदमादाय तथा व्यवहारः । अत इदं शब्दविकल्पमात्रम् । एवमेव भोगे चैतन्यांशस्य प्राधान्यात् ' भोक्तृत्वं पुरुषस्य ' इत्युच्यते । **भोगः** = सुखदुःखानुभवः । सुखदुःखयोः स्वसंवेद्यत्वात् तत्र चैतन्यांशप्राधान्यं स्पष्टम् । एवञ्च संसारः प्रकृतिपुरुषसंसर्गाधीनः । संसर्गश्च न संयोगरूपः, प्रकृतिपुरुषयोर्विभुत्वेन संयोगस्य मुक्तिकालेऽपि 

 

[[332]] 

सत्त्वात् । किन्तु परस्परमौत्सुक्यरूपः । प्रकृतिपुरुषविवेकात् परस्परमौत्सुक्यनिवृत्या मुक्तौ न संसारसाङ्कर्यप्रसङ्गः इति संक्षेपः ॥ 

परन्तु, अत्यन्तमसङ्गोदासीनस्वभावस्य निर्विकारस्य चैतन्यमात्रस्वरूपस्य पुरुषस्य कथं बन्धप्रसङ्गः ? इत्येव प्रथमं निरूपणीयम् । सर्वेऽपि तीर्थकाराः संसारस्यानादित्वमङ्गीकृत्य, बन्धः कथमासीत्, कदासीदिति न केनापि वक्तुं शक्यमिति वदन्ति । इयमेव समस्या पूर्वस्मिन्नपि श्लोके विचारिता । अस्यास्समस्यायाः दुस्समाधेयत्वादेवानन्तरकाले ईश्वरवाद उद्भूत इति केचन मन्यन्त इत्यप्युक्तमेवानुपदम् । सांख्यानामनीश्वरवादित्वात् कथमुपपादनीयमिति तु वर्तत एव समस्या । ईश्वराङ्गीकारमात्रान्न समाहिता भवतीयं समस्येति सांख्या मन्यन्ते । ईश्वरवादे हि 'संसारमोक्षस्थितिबन्धहेतुः' (वे. 6-16) इति श्रुतेः, 'पराभिध्यानात्तु तिरोहितं ततो ह्यस्य बन्धविपर्ययौ' (ब्र.सू. 3-2-4 ) इति सूत्राचायमर्थः निरूपित इत्यपि न युज्यते; ईश्वरवादेऽपि जीवकर्मानुगुणमेव ईश्वरः सर्वं करोतीत्येवाङ्गीकारात्, अन्यथा ईश्वरस्य वैषम्यनैर्घृण्यप्रसङ्गात् 'सापेक्षत्वात्' (ब्र.सू.2-1-34 ) इति सूत्रणाच्चास्त्येवेयं समस्या । 'ईश्वरः प्रश्नातीतः' इति चेत्, प्रकृतिरपि तथैव । को विशेषः ? अत एव सांख्यसिद्धान्ते, कथम्? इत्यादिकमप्रायमेव । परंतु सांख्यानां निगुर्णवादित्वादेव दुरुत्तरेयं समस्येत्याचार्यैरुच्यते ॥ 

1 

ननु ' तस्मान्न बध्यतेऽद्धा न मुच्यते नापि संसरति कश्चित् । संसरति बध्यते मुच्यते च नानाश्रया प्रकृतिः ॥' (सां. का. 62 ) इति समाहितेयं समस्येति चेत्; जडायाः प्रकृतेः कथं वा बन्धमोक्षादिकमिति न समस्या समाहिता, किन्तु दृढीकृता प्रकारान्तरेण, 'उदरवेदना तु गता, किन्तु शिरोवेदना जाता' इतिवत्। एवमेव जडायाः प्रकृतेः पुरुषविमोक्षनिमित्तं प्रवृत्तिरिति वा कथम्? ननूक्तमेव । अर्धप्रज्ञेन भवता तु नावधृतम् - 'वत्सविवृद्धिनिमित्तं क्षीरस्य यथा प्रवृत्तिरज्ञस्य । पुरुषविमोक्षनिमित्तं तथा प्रवृत्तिः प्रधानस्य ॥ ' (सां. का.57) इति पूर्णं पठ्यताम् । क्षीरं बालेन पीतं तं पोषयति, न त्वचेतनम् । केवलं क्षीरं कथं पोषयेत् ? 'चेतनसान्निध्यादि' त्यस्त्येवेति चेत्, तर्हि 'प्रवृत्तिरज्ञस्य' इति त्यज्यताम् । ननु जडया अयस्कान्तशिलया अयसश्चालनं दृश्यते । तद्वत् **अज्ञायाः** = जडायाः प्रकृतेः प्रवृत्तिर्युज्यत इति चेत्, तर्हि पुरुषे तद्योग्यतावश्यकी । न हि अयस्कान्तशिला दारु चालयति, किन्तु अय एव । तत् कुतः ? तदनुगुणस्वरूपयोग्यतायाः अयसि सत्त्वात्, दारुण्यभावादेवेदं तारतम्यमिति हि वक्तव्यम् । तद्वदेव पुरुषेऽपि तदनुगुणयोग्यतावश्यकी । तदा च पुरुषः सधर्मकः स्यात् । न च दारुणि पुरुषे वा स्वरूपस्यैव तादृशत्वात्तदनुगुणं कार्यमिति न सधर्मकत्वसिद्धिरिति वाच्यम्; एवं तर्हि चैतन्यमात्रस्वरूपस्य मुक्तावप्यनुवर्तमानत्वात्, प्रकृतिः मुक्तमपि पुरुषं न त्यजेदित्यनिर्मोक्षप्रसङ्गः । सर्वं तत्तद्वस्तुस्वभावादुपपद्यत इति चेत्, तर्हि वर्तत एव जागरूकः स्वभाववादः । अथवा सविशेषत्वमेव स्वभाव इत्युच्यताम् । अतः निर्गुणात्मवादे बन्धमोक्षव्यवस्थाया अनुपपत्तिर्दुर्वारा। सविशेषदे तस्या उपपत्तिश्चानुपदमेव प्रदर्शितेति सिद्धान्तसंक्षेपः ॥ ७१ ॥
</details>

<details><summary>सर्वार्थसिद्धिः - ७१</summary>

नीरूपे बिम्बितत्वं क्वनु भवति कथं रूपशून्यस्य तत्स्या-  
न्निर्लेपे संसृतिः का कथमतिविशदो निष्क्रियश्चैव मुह्येत् ।  
नित्यं वा किं न मुह्येदुपधिभिरितरैर्वेत्तु भेदं कथं वा  
को वा मोक्षोऽद्य पुंसः प्रथममपि न खल्वस्य दुःखादिगन्धः ॥ ७१ ॥  
एवमनूदितेष्वर्थेषु चिन्मात्ररूपत्वस्य प्रागेव ज्ञातृत्वसाधनेन निरस्तत्वात्तदनन्तरोक्तं बिम्बितत्वं दुदूषयिषुस्तन्मुख्यममुख्यं वेति विकल्पं भावयन्मुख्यं दूषयति - नीरूप इति ॥ मुकुरादीनां मुखादीनां च रूपवत्त्वनियमादात्मान्तःकरणयोस्तदुभयस्थानीयत्वं न घटत इति वाक्यद्वयाभिप्रायः । दृक्छक्तिरूपः संसरन् [आत्मा] पुरुषस्स्वभोगार्थं स्वनिष्ठां बुद्धिं व्यनक्ति, तेनाबोद्धाऽपि सन् बोद्धेव भवति, बुद्धिरपि सलिलादिवत्स्वच्छस्वभावतया स्वनिष्ठां चिच्छक्तिं व्यनक्ति, तेन स्वयमबोद्द्री सती बोद्ध्री भवति । एतावतैव बिम्बितत्ववाचोयुक्तिरित्यमुख्यपक्षेऽपि संसरन्नात्मेति विशेषितम् । न तावदिदं निरर्थकम्, वाक्येऽनन्वयापत्तेः । मुक्तबुद्ध्योरपि परस्पराभिव्यञ्जकत्वप्रसङ्गाच्च । सार्थकत्वे निर्लेपत्वसमर्थनविरोध इत्यभिप्रायेणाह - निर्लेप इति । एतेन शास्त्रारम्भहेतुभूता मुमुक्षा दुःखत्रयाभिघातकजिज्ञासा च न संभवतीत्यपि सूच्यते । संसृतिहेतुं भेदाग्रहं तन्मूलं भ्रममपि निरस्यते - कथमिति । चिद्रूपस्यात्मनो भेदः स्वरूपं धर्मो वा? आद्ये चिद्रूपतयैवातिविशदो भातीति कथं भेदस्याग्रहः, तस्य तत्त्वात्? द्वितीये ज्ञातृत्वकर्तृत्वभोक्तृत्वादिधर्मस्त्वयैवात्मन्यपोढ इति न तादृशधर्माग्रहः । प्रकृतिपुरुषसाधारणयोस्तु नित्यत्वविभुत्वयोरग्रहो न ते भेदाग्रहः । कार्यप्रकृतौ तयोरभावाद्वैधर्म्यरूपत्वमिति चेन्न, कार्यकारणप्रकृत्योस्तादात्म्याभ्युपगमात्, कार्येऽपि तयोरङ्गीकर्तव्यत्वात् । अन्यथा कथं नासत्कार्यवाद? धर्मधर्मितादात्म्यवादे च धर्मिभाने धर्मोऽपि भायादेवेति कथंचिदपि न भेदाग्रहसंभवः । अत एवात्मा न मुह्येत् । निष्क्रियत्वाच्च ज्ञानमेव क्रियेति भीत्या जहतः कथं तद्विशेषग्रहः? अमुह्यन्नप्यन्यमोहं स्वस्मिन्नव्यवस्यतीति चेत्, तदिदं शतमदित्सतश्शतार्द्धद्वयदानमिति । ननु विकृतिविशेषवदुपाधिसंनिधानमेवास्य मोहोऽस्त्वित्यत्राह - नित्यमिति । ईदृशोपाधिसन्निधानस्य कालान्तरेऽपि सुलभत्वात् कदा मुक्तिः? निरधिकारप्रकृतिदशायामिति चेन्न, सर्वनित्यत्ववादिभिरधिकारस्यापि ध्वंसपरिग्रहायोगात् । अनभिव्यक्तिश्च तस्य दुर्वचा, अभिव्यक्तेरपि निवृत्त्यसंभवादेवेति मोहनिवृत्त्यर्थो भेदग्रहश्च न सादित्याह - वेत्त्विति । प्रकृतिधर्माध्यासश्च प्रत्यूढ इति भावः । क्रियावती प्रकृतिरेव चिच्छायापत्तिमती वेत्त्री भवतीति चेन्न, छायापत्तेर्निरस्तत्वात् । पुरुषस्य भेदग्रहाभावे च स्ववाक्यविरोधः; यदात्थ 'प्रकृतिं पश्यति पुरुषः, 'दृष्टा मयेत्युपेक्षते एक' इत्यादि । भाक्तमिदं दृष्टत्वमिति चेत्तर्हि प्रागिव भेदाग्रह एव । अस्तु वा प्रकृतिरनुपकारिणः पुंस उपकारिणी, तदर्थं भेदग्राहिणी; तथाऽप्यनया तस्य न किंचिदुपकर्तव्यमित्याह - को वेति । संसारनिवृत्तिरिति चेत्तत्राह - प्रथममिति । पूर्वमित्यर्थः । मा भूदुपकर्तव्यम्, का हानिरिति चेत्तस्यार्थमपार्थकं चरति । 'पुरुषविमोक्षनिमित्तं तथा प्रवृत्तिः प्रधानस्य' 'कृत्स्नं पुरुषस्यार्थं प्रकाश्य बुद्धौ प्रयच्छन्ति' इति स्वोक्तहानिः । 'रूपैस्सप्तभिरेवं बघ्नात्यात्मानमात्मना प्रकृतिः । सैव च पुरुषार्थं प्रति विमोचयत्येकरूपेण ॥ इत्यप्युक्तमिति चेत्, तथाऽपि स्वोक्तहानिरेव । पुरुषार्थं प्रतीत्यपि व्यर्थं वचः । सृष्टिप्रलयबन्धमोक्षादयश्च त्वन्मते कथं पौर्वापर्यं भजेरन्? सर्वनित्यत्ववादिनस्तत्तद्धेतुभूतगुणवैषम्यादेरपि क्रमभावित्वायोगादिति ॥ ७१ ॥
</details>


