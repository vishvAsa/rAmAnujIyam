+++
title = "010 भिन्ना जीवाः"

+++
<details><summary>मूलम्</summary>

भिन्ना जीवाः स्वतस्स्युः प्रतिनियततया धीस्मृतीच्छासुखादेः चेतोभेदाद्व्यवस्था न तु भवति यथा देहबाह्याक्षभेदात् ।  
नित्यान् भिन्नांश्च जीवान्कथयति निगमस्तद्धि नोपाधितस्स्यात् आत्माद्वैतश्रुतीनामितरहृदयता तत्रतत्रैव सिद्धा ॥ १० ॥
</details>

<details><summary>वरदार्य-सर्वाङ्कषा - १०</summary>

एतावता प्रबन्धेन जीवानां देहेन्द्रियमनः प्राणबुद्ध्यतिरिक्तत्वप्रदर्शनपूर्वकं जीवस्य स्वप्रकाशत्वप्रत्यक्त्वादिकं प्रदर्श्य, तस्य कर्तृत्वं स्वाभाविकमिति च प्रदर्शितम् । कर्तृत्वप्रसङ्गात् प्रयत्नस्य स्थानमपि प्रादर्शि । एतदुपरि जीवस्वरूपविषयेऽवश्यवक्तव्यं जीवनानात्वम्, ब्रह्मवैलक्षण्यं च प्रदर्शयितुं विस्तरेण विचारं प्रस्तोतुं प्रवृत्तः प्रथमं औपाधिकजीवभेदवादं भास्करसंमतं निराकरोति - भिन्ना इत्यादि । यथा महाकाशः घटाद्युपाधिवशात् 'घटाकाशः ' 'गृहाकाशः' इत्यादिरीत्या भिन्नतया व्यवह्रियते, तथा परमात्मा सत्यभूताविद्याख्योपाधिसंबन्धवशात् भिन्नतया व्यवह्रियते । उपाधिनाशे घटाकाशस्य महाकाशेन यथैक्यम्, तथैवैक्यं जीवपरयोः, स एव मोक्षः । अतः जीवब्रह्मणोर्भेद औपाधिकः, अभेद एव स्वाभाविकः । एवं घटादीनामुपाधीनां अनेकत्वात् यथा घटाकाशोऽप्यनेकतया व्यपदिश्येत, तथा जीवानां परस्परं भेदोऽप्यौपाधिकः । उपाधिभूताचिद्ब्रह्मणोस्तु भेदाभेदावुभावपि स्वाभाविकौ । आत्मवादे हि शरीरेन्द्रियमनोबुद्ध्यतिरिक्तः आत्मा नास्तीति चार्वाकाः तदेकदेशिनश्च । आत्माख्यः पदार्थ एव नास्तीति नैरात्म्यवादिनो, माध्यमिकाः । क्षणिकविज्ञानमेव आत्मव्यवहारविषय इति वैभाषिकसौत्रान्तिकयोगाचाराः । एते चत्वारोऽपि बौद्धाः आत्मनः अहमर्थत्वं नाङ्गीकुर्वन्ति । जीवमङ्गीकृत्य अतिरिक्तमीश्वरमपि नाङ्गीकुर्वन्त्येते । परंब्रह्माङ्गीकृत्य, तदरिक्ता जीवा न सन्तीति ब्रह्मविवर्तवादिनः । अत्रापि, नानाशरीरकैकजीववादिनः केचित्, एकशरीरकैकजीववादिनः केचित् । एवं बहुविधा वादास्तत्र तत्र निरस्यन्ते । एवं नानाविधविचित्रविवाद- 

80. 

[[171]] 

[भास्करमतनिरासः ] 

भिन्ना जीवाः स्वतः स्युः प्रतिनियततया धीस्मृतीच्छासुखादेः 

चेतोभेदात् व्यवस्था न तु भवति यथा देहबाह्याक्षभेदात् । 

 

1 

विषयभूतस्य जीवेश्वरभेदस्य विस्तरेण विचारोपक्रमसूचनाय प्रथमं स्वमतप्रतिज्ञाया आवश्यकत्वात्, एतावता ग्रन्थभागेन प्रतिपादितं स्वमतमादावनूद्य प्रतिज्ञां प्रदर्शयतिभिन्ना इत्यादि । जीवाः स्वत एव परमात्मनोऽपि । भिन्नाः परस्परञ्च भिन्नाः । जीवेश्वरभेदस्य सिद्धत्वात् प्रतिशरीरं जीवा भिन्नाः इति निरूप्यते । **धीस्मृतीच्छासुखादेः** = बुद्धेः स्मृतेः, इच्छायाः, सुखादेश्च **प्रतिनियततया** = व्यवस्थितरीत्या परस्परं विलक्षणतयैवानुभवात्, जीवाः **स्वतः** = स्वभावत एव न तूपाधिवशात् भिन्नाः परस्परं भिन्नाः स्युः । सुखादेरित्यादिना दुःखादिपरिग्रहः । वदन्त्यन्येऽप्येवम् – 'नानाऽत्मानो व्यवस्थातः ' ( वै.सू.3-2-20) ‘जननमरणकरणानां प्रतिनियमादयुगपत्प्रवृत्तेश्च । पुरुषबहुत्वं सिद्धं त्रैगुण्यविपर्ययाचैव ॥' (सां. का. 8) इति च। **व्यवस्थातः** =सुखदुःखादिव्यवस्थायाः । तस्य विस्तरःजननेत्यादि । आत्मनः एकत्वे जननमरणादयः सर्वेषां एकदैव भवेरन् । तथाऽदर्शनात् पुरुषबहुत्वं सिद्धम् । एवं करणानि शरीरेन्द्रियादीनि प्रतिनियतान्येव, युगपच्च न प्रवर्तन्ते । **त्रैगुण्यम्** = सत्त्वरजस्तमांसि । तेषां **विपर्ययः** = परस्परविपर्यासः । कश्चित् सात्त्विकः । अन्यस्तु राजसः । अन्यश्च तामसः इत्यादि स्वभावभेदः । एभिः कारणैः जीवानां परस्परं भेद एव ॥ 

1 



मायापरिणामभूतान्तःकरणभेदादेव सुखदुःखादिव्यवस्था भवेत् । किमर्थं जीवभेद इत्याशंक्य निराकरोति - चेतोभेदादित्यादिना । **देहबाह्याक्षभेदात्** = शरीराणाम्, बाह्येन्द्रियाणां भेदात् यथा सुखदुःखादिव्यवस्था न भवति, तथा **चेतोभेदात्** = अन्तः करणभेदादपि सुखदुःखादिव्यवस्था न तु **भवति** = नैव भवति । एक एव जीवः जन्मभेदेन नानाशरीराणि गृह्णाति । तत्र शरीरादीनां भेदे सत्यपि आत्मभेदो नास्ति । एकस्मिन्नेव समये सौभरिणा अनेकशरीरपरिग्रहस्य वर्णनादपि शरीरादिभेदः आत्मभेदप्रयोजकः सुखादिव्यवस्थाप्रयोजकश्च यथा न भवति, तथैव अन्तः करणभेदोऽपि सुखदुःखादिव्यवस्थाप्रयोजकों न भवति । देहभेदे सत्यपि सौभरे : ' सोऽहम्' इति प्रत्यभिज्ञा न हि न भवति । एवमिन्द्रियभेदे सति, अन्तःकरणमात्रभेदे सति च आत्मनः एकत्वेन प्रत्यभिज्ञाऽनिवार्या । तथाऽदर्शनात् अन्तः करणभेदमात्रेण कर्मवैचित्र्यनिर्वाहो न भवत्येव । न चादृष्टविशेषवशादेव सर्वव्यवस्थोपपद्यतामिति वाच्यम्; संप्रतिपन्नस्थल एव तथा संभवात् । अन्यथा कुत्रापि काचिदपि व्यवस्था केनापि दुरुपपादा स्यादिति सर्वशास्त्रवैय्याकुलीप्रसङ्ग इत्यात्मनां नानात्वमर्जनीयम् । पुरुषभेदे सिद्ध एवादृष्टस्य व्यवस्थापकत्वसंभवः । अदृष्टस्यान्तःकरणधर्मत्वाभावात् । व्यधिकरणयोर्भोगादृष्टयोः कार्यकारणभावासंभवः सांख्यमतविमर्शे (जी. 70) व्यवस्थापयिष्यते ॥ 

किञ्च अन्तःकरणं हि सुखाद्यन्तः पदार्थसाक्षात्कारकरणतया सिद्ध्यति, रूपादिसाक्षात्कारे चक्षुरादिरिव । ' अन्तःकरणम्' इति पदमेव तस्यान्तःकरणकारकतां वदति । करणं च कर्तारमपेक्षते । एवञ्च अन्योन्यविलक्षणसुखवतां जीवानां तत्करणान्यपि भिन्नानि भवेयुः । एवं कर्त्रधीनत्वे करणस्वरूपस्य, 

 

[[172]] 

नित्यान् भिन्नांश्च जीवान् कथयति निगमस्तद्धि नोपाधितः स्यात् 

आत्माद्वैतश्रुतीनामितरहृदयता तत्र तत्रैव सिद्धा ॥10॥ 

करणाधीनो कर्तृभेदश्चेत् अन्योन्याश्रयोऽनिवार्यः । अतः कर्तुः सुखादिसाक्षात्कारकरणतया सिद्धस्य तस्य जीवभेदव्यवस्थापकत्वं कथमिव भवेत् ? सुखादिकं हि प्रतिजीवं सुतरां व्यवस्थितमेव सर्वानुभवसिद्धम् । एतत्करणतया सिद्धमन्तःकरणमपि प्रतिजीवं भिन्नमेव भवेत् । नो चेत् सुखदुःखाद्यनुभवसाङ्कर्यं स्यात् ॥ 

1 

अपि च **निगमः** = श्रुतिः जीवान् नित्यान् **भिन्नान्** = परस्परं भिन्नांश्च कथयति । 'नित्यो नित्यानां चेतनश्चेतनानामेको बहूनां यो विदधाति कामान् । तमात्मास्थं येऽनुपश्यन्ति धीरास्तेषां सुखं शाश्वतं नेतरेषाम्' (श्वे. 6-13 ) इति हि श्रुतिः । नित्यानां बहूनां चेतनानाम् नित्यः एकः यः चेतनः कामान् विदधाति, तम् इत्यन्वयः । नित्यत्वचेतनत्वादौ तारतम्यस्य दुर्वचत्वात् 'नित्यानाम्' इति नावधारणे षष्ठी । 'अनित्यानाम्' इतिच्छेदेनात्र निर्वाहेऽपि उपरि तथाच्छेदासंभवः । ' एको बहूनाम्' इति तु दुर्निवहम् । अतः षष्ठ्यन्तानि जीवपराणि, प्रथमान्तानि परमात्मपराणि । यथाश्रुते त्वनन्वयः स्पष्टः । एवं व्याख्याभेदेऽपि जीवानां फलप्रदस्य परमात्मनः एकत्वम्, जीवानामनेकत्वं नित्यत्वं च कण्ठत एव सिद्धम् । इदमनेकत्वमौपाधिकं कुतो न स्यादित्यत्राह - तद्धीत्यादि । **तत्** = अनेकत्वम् उपाधितः न हि स्यात् । न ह्युपदेशप्रकरणे औपाधिकौपचारिकादिशब्दाः प्रयोगार्हाः । **विधौ** = अपूर्वार्थबोधनप्रकरणे **परः** = अमुख्योऽर्थः शब्दार्थो न भवितुमर्हति । तदर्थमेव प्रवृत्तेषु वाक्येषु लक्षणाङ्गीकारे कुत्रापि न कोऽप्यर्थः प्रतिष्ठितो भवेत् । प्रकृते तत्त्वोपदेशार्थमेव प्रवृत्तेषु वाक्येषु लक्षणाङ्गीकारे, किमपि तत्त्वं निश्चेतुं न शक्यमिति भावः ॥ 

अपि चैतादृशज्ञानस्य हि 'तेषां सुखं शाश्वतम्' इति शाश्वतसुखमुक्तिहेतुत्वमुच्यते । औपाधिकत्वज्ञानस्य तत् कथं भवेत् । भवद्दृष्ट्या हि एषामौपाधिकत्वज्ञानस्यैव शाश्वतसुखहेतुत्वं वक्तव्यम्, न त्वनौपाधिकत्वज्ञानस्य । अतः तत् स्वाभाविकमेव । ननु 'अयमात्मा ब्रह्म' 'अहं ब्रह्म' इत्यभेदस्यापि श्रुतौ दर्शनात् कथं निर्णयः इत्यात्राह - आत्मेत्यादि । **आत्माद्वैतश्रुतीनाम्** = आत्मनः ऐक्यप्रतिपादकानां श्रुतिवाक्यानाम् **इतरहृदयता** =अन्यतात्पर्यकत्वम् तत्र **तत्रैव** = तत्तत्प्रकरण एव पूर्वापरपरिशीलनादिना **सिद्धा** = निश्चिता । शरीरशरीरिभावकृतं वा, उपादानोपोदेयभावकृतं वा सामानाधिकरण्यं तत्तत्प्रकरणानुरोधेन ज्ञेयम् ॥ 

अत्रेत्थं विचारावतारः - चिदचिदीश्वरतत्त्वज्ञानमेव सकलविधक्लेशनिवारकमिति ग्रन्थादावेव ( जड. 4) विस्तरेण प्रदर्शितम् । एतावता ग्रन्थभागेनाचिद्वैलक्षण्यस्य प्रदर्शनेऽपि ईश्वरवैलक्षण्यं न तावन्मात्रेण सिद्ध्येत् । यद्यपि 'नाहमीश्वरः' इति ईश्वरभेदोऽपि सर्वानुभवसिद्धः । परं त्वात्मपदवाच्यस्य चित्तत्त्वस्यातिगहनतया, केवलेन लौकिकानुभवेन नैतादृशा विषया निर्णेतुं शक्याः । 'नैषा तर्केण मतिरापनेया प्रोक्तान्येनैव सुज्ञानाय प्रेष्ठा' (कठ.2-8-9) इति श्रुतिरपि स्पष्टमेतद्वदति । श्रुतिमुखनिरीक्षणे तु नैकरूपास्ता दृश्यन्ते । ‘अयमात्मा ब्रह्म’(बृ.6-4-5) 'तत्त्वमसि' (छां. 6-8-7) इत्यादीनि जीवब्रह्मणोरभेदं वदन्ति । 'द्वा सुपर्णा सयुजा सखायौ' (मुं. 3-1-1, वे 4-6 ) 'पृथगात्मानं प्रेरितारं च मत्वा' (श्वे. 1 6 ) इत्यादीनि तयोर्भेदं 

[[173]] 

 

वदन्ति । अतः किं कर्तव्यमिति जिज्ञासायां व्याख्यानभेदात्पक्षभेदास्समुत्थिताः । तत्र स्वपक्षः प्रथमपादेन समग्राहि । 'स्वतो जीवाः भिन्नाः' इति मूलप्रतिज्ञा । परमात्मनोऽपि भिन्नाः, परस्परमपि भिन्नाः । जीवस्वरूपं त्वेतावता विस्तरेण परीक्षितमेव । तेन सिद्धोऽयं निष्कृष्टस्तस्याकार इति भावः ॥ 

तत्र जरदद्वैती स्वरूपपरिणामवादी भर्तृप्रपञ्चस्तु - ब्रह्मैव स्वरूपेणैव जगदात्मना परिणमते मृद्घटादिवत् । अतश्चावस्थाभेदेन जीवब्रह्मणोः भेदोऽपि सत्यः, एवं अभेदोऽपि सत्य इति न दोष इत्याह ॥ 

शाङ्करास्तु – मृद्वत्स्वरूपपरिणामे मृद्वदेव नाशप्रसङ्गात् स्वरूपपरिणामवादो न युक्तः, किन्तु रज्जौ सर्पवत् विवर्तवाद एव युक्तः । तथा च ब्रह्मव्यतिरिक्तस्य सर्वस्यापि मिथ्यात्वात्, अद्वैतमेव सत्यम् । द्वैतं तु मिथ्या । अत एव लोकावगतभेदानुवादमात्रं तन्निषेधार्थं क्रियते, भेदवाक्यानां स्वार्थे तात्पर्याभावात् न दोष इति ब्रह्मविवर्तवादिन आहुः । अत्रापि अन्तःकरणावच्छिन्नं चैतन्यमेव जीव इति जीवाज्ञानवादिनः वाचस्पतेः पक्षः । अन्तःकरणप्रतिबिम्बितं चैतन्यं जीव इति ब्रह्माज्ञानवादिनः प्रकाशात्मयतेः पक्षः ॥ 

भास्कराचार्यस्तु उपाधेर्मिथ्यात्वेऽनवस्थाप्रसङ्गात् उपाधिः सत्य एव । एवं सत्योपाधिकृतः जीवस्य ब्रह्मभेदः, अभेद एव स्वाभाविकः । एवञ्च जीवो न मिथ्या, किन्त्वौपाधिकः । अचिद्ब्रह्मणोस्तु भेदाभेदावित्याचख्यौ । यादवप्रकाशस्तु ब्रह्मणस्साक्षाद्विकारं निविवारयिषुः ब्रह्मणश्शक्तित्रयमङ्गीकृत्य, तत्तच्छक्तिविशिष्टत्वरूपेण ब्रह्मण्यंशत्रयमौपाधिकं परिकल्प्य तत्तदंशस्य चिदचिदीश्वररूपेण परिणाममातस्थौ । तथा चांशांशिनोस्सर्वत्र भेदाभेदयोः स्वाभाविकत्वात् जडब्रह्मणोः, जीवब्रह्मणोश्च भेदाभेदौ स्वाभाविकावाह । तत्र प्रथमपादेन स्वपक्षं संग्रहेण प्रदर्श्य औपाधिकजीवभेदवादं विमृशति । अग्रे (श्लो. 15) बिम्बप्रतिबिम्बवादस्य स्पष्टविमर्शनवत्, अवच्छेदकवादस्य भामतीकर्तुः वाचस्पतिमिश्रसंमतस्य प्रत्येकनिराकरणं यद्यपि न दृश्यते । परन्तु स पक्षः भास्करमतनिराकरणेनैव निरस्तप्राय इत्याचार्याणामभिप्रायः, अविद्यारूपौधिकजीवभेदस्योभयोः समानत्वात् ॥ 

ननु च ' तत्र को मोहः कः शोकः एकत्वमनुपश्यतः' (ईशा. 7 ) इति ऐकात्म्यदर्शनस्य शोकमोहनिवर्तकत्वं स्पष्टमुच्यते । शोकमोहनिवर्तकं ज्ञानं कथमिव भ्रमो भवेत् ? अतः एकत्वमेव पारमार्थिकम्; अनेकत्वं तु कर्मोपाधिकमेवेति चेत्, न । एतच्छ्रुत्युपबृंहणभूतं भगवतो वचनमस्य तात्पर्यं स्पष्टयति- 'आत्मौपम्येन सर्वत्र समं पश्यति योऽर्जुन । सुखं वा यदि वा दुःखं स योगी परमो मतः ॥ ' (गी.6-32) इति । अत्रस्थं 'आत्मौपम्येन' इति पदमवधेयम् । साजात्यमूलकमेवेदमैक्यमिति स्पष्टम् । न च साजात्यमूलकैकत्वापेक्षया, औपाधिकानेकत्वमेव वरम्, यतः ' अयो दहति' इत्याद्यौपाधिकस्थले हि अयसो दाहकत्वानुभवः अबाधितः । अत एकत्वं सहजम्, अनेकत्वं त्वौपाधिकं बहुलं दृष्टमिति चेत्, ‘संपन्नो व्रीहिः' इत्यादावनेकत्वं सहजम्, एकत्वं तु जात्यौपाधिकं दृष्टमेव । अत उभयमपि समानम् । न च 'संपन्नो व्रीहिः', इत्यादौ तु एकत्वमनुभवबाधितम्, अत एवौपचारिकः प्रयोग इति युक्तम् । प्रत्यक्षेण पदार्थस्वरूपगुणादिव्यवस्थायां सिद्धायाम्, तदनुगुणकल्पनाया अदोषत्वात् । प्रकृते तु 'आश्चर्यो वक्ता कुशलोऽस्य लब्धा आश्चर्यो ज्ञाता कुशलानुशिष्टः' (कठ. 1-3-7) 'आश्चयवत्पश्यति कश्चिदेनम् आश्चर्यवद्वदति तथैव चान्यः । आश्चर्यवच्चैनमन्यः शृणोति श्रुत्वाप्येनं वेद न चैव कश्चित् ' ( गी. 2-29) इति

[[174]] 

अत्यन्तदुरवगाहतया वर्ण्यमाने आत्मनि लाघवगौरवविचारस्यानवसरत्वात् । ' नैषा तर्केण मतिरापनेया' (कठ. 1-2-9) 'तर्काप्रतिष्ठानात् ' ( ब्र.सू. 2-1-11 ) इत्यादि सदा स्मर्तव्यम् ॥ 

ननु भोः ! एवमतिगहनत्वादेव वदामो वयम् - श्रुतिर्यथा वदति, तथाङ्गीकर्तव्यमिति । श्रुतिर्ह्येकत्वं कण्ठत एव खलु वदति 'एकत्वमनुपश्यतः' इतीति चेत्- 'अग्रे एकमेवासीत्' इति कारणावस्थायामेकत्वम् 'बहु स्याम्' ‘तदात्मानं स्वयमकुरुत' इति कार्यावस्थायामनेकत्वमिति सर्वं स्पष्टमेवाभिहितम् । एतदुपयपितः संशयानपि ‘कृत्स्नप्रसक्तिर्निरवयत्वशब्दकोपो वा' इति स्वयमुत्थाप्य सूत्रकारः 'श्रुतेस्तु शब्दमूलत्वात्' इति स्पष्टसमादधौ । एतदुपर्यपि किं वक्तव्यम् । शुष्कतर्क विस्मृत्य चिन्त्यताम् ॥ 

किञ्च समष्टिक्षेत्रगतं तत्त्वैक्यम्, व्यष्टौ तु अनेकत्वमेवेति वैज्ञानिकोऽयं विषयः अग्निविष्फुलिङ्गादिभिः स्पष्टीक्रियते । ऐकात्म्यवादश्चाग्रे बहुधा विमृश्यते । परस्परमत्यन्तविरुद्धम् एकत्वमनेकत्वं चैकस्मिन् कथं भवेदिति चेत्, अध्यात्मशास्त्रस्य सर्वापवादरूपत्वेन बुद्धिकृतविरोधादेरत्र नावसरः । अन्यथा मुक्तिसाधनतदनुष्ठानादीनां भेदगर्भत्वेन, भेदस्य मिथ्यात्वे, साधनादीनामपि मिथ्यात्वप्रसङ्गेन शून्यवादप्रसङ्गः । अथवा एकस्य मुक्तौ सर्वमुक्तिप्रसङ्गः । असत्यात्सत्यसिद्धिसाधनादिकं एकादश्यां ताम्बूलचर्वणकथायेत । सर्वमेतत् दृष्टान्तमात्रविश्रान्तं दान्तिकापरिचयमेव ज्ञापयेदित्यलमतिचर्चया । असत्यात् सत्यसिद्धिरप्यग्रे (लो-49) निराक्रियते ॥ 

ननु कोऽयं पक्षपातः ? किं सुभगाभिक्षुकन्यायः ? 'न विधौ परः शब्दार्थः' इति न्याय इदानीं कुत्र गतः ? मा कुश साधो ! स न कुत्रापि गतः । शरीरशरीरिभावकृतं वा, उपादानोपादेयभावकृतं वा सामानाधिकरण्यं न गौणम्, किन्तु मुख्यमेवेति सामानाधिकरण्यविचारे (बुद्धि) निरूपयिष्यते । अतः एतत्सिद्धान्ते कस्या अपि श्रुतेर्न त्याग इति सर्वश्रुतिसमन्वयः । अत एव न कस्यापि बाधितार्थकत्वम् । अपि च ‘इदमग्रे आसीदेकमेव' इत्येकत्वस्य प्रलयकालिकत्वात्, 'बहु स्याम्' इत्यनेकत्वस्य सृष्टिकालिकत्वात्कालभेदेनोभयोर्विरोधाभावादित्यादिकमग्रिमसरे विस्तरेण भविष्यति । अन्यथा सर्वशास्त्रबाधप्रसङ्गः । अधिकं तत्तन्निराकरणवेलायां विशदीक्रियते । अतः जीवाः परस्परं स्वत एव भिन्नाः ॥ 

यद्यप्ययमंशोऽग्रिमसरे (श्लो. 27-33) बहुविस्तरेण विचारयिष्यते, तथाप्यत्र प्रसक्तत्वात्सारत इदमत्र वक्तव्यमतिगहनत्वाद्विषयस्य, यमधिकृत्याद्यावधि बहुधा प्रसृतः, प्रसारितश्च महान् कलिर्बहोः कालात् । अतः पुनःपुनरिदं वक्तव्यं पुनः पुनश्चिन्तनाय । यं विषयं विस्तरेण वर्णयन् भगवान् श्रीभाष्यकारः अन्ते 'एवञ्च सति अभेदो वा भेदो वा द्वयात्मकता वा वेदान्तवेद्यः कोऽयमर्थस्समर्थितः ?' इति प्रश्नं स्वयमुत्थाप्यापि 'सर्वस्य वेदवेद्यत्वात्सर्वं समर्थितम्' इत्युत्तरयन्निर्भरो भवति समनन्तरम् । कुत एतत् ? ननु कियानयं विषयः ? किंमनन्तरवाक्यमेव न दृष्टमायुष्मता ? 'सर्वशरीरतया सर्वप्रकारं ब्रह्मैवावस्थितमित्यभेदः' इति जगद्ब्रह्मणोश्शरीरशरीरिभावनिबन्धनोऽभेदः इति स्पष्टं वदत्यपि कुत्र वा मुह्यस्यायुष्मन् भोः? भो ब्रह्मन् ! न मुह्यामि । संशये किञ्चित् । परिहरिष्यति भवानिति पृच्छामि । प्रश्नस्तु 'कोऽयमर्थः समर्थितः ?" इति । उत्तरं तु 'सर्वशरीरतया सर्वप्रकारं ब्रह्मैवावस्थितमित्यभेदस्समर्थितः' इति । किं 

[[175]] 

 

शरीरशरीरिभावः अभेदेनावस्थितेः प्रयोजकः, उत तथा व्यवहारस्य ? प्रथमपक्षे शरीरशरीरिणोरभेदप्रसङ्गः स्पष्टः । द्वितीयपक्षे तु 'आम्रान् पृष्टः कोविदारानाचष्टे' इतिवत् स्यात् ॥ 

1 

अतोऽत्रैवं वक्तव्यम् प्रतिभाति - शरीरशरीरिभावः न केवलमभेदव्यवहारप्रयोजकः, तथा व्यवहारानुगुणपरिणामविशेषस्यापि प्रयोजकः । जीवेश्वरयोस्संबन्धविवेचने ' तिलेषु तैलं दधिनीव सर्पिः' (श्वे. 1- 15) क्षीरे सर्पिरिवार्पितम् (16) इत्यादीन्यवधेयानि । एवमेतस्य तत्त्वस्य परिचय एवान्नमयादिकोशैः प्रतिपाद्यते स्थूलारुन्धतीन्यायेन । अन्नमयकोश एव 'भूतात्मा' इत्युच्यते । ततः प्राणमय आत्मा । प्राणाः – पञ्चप्राणाः, पञ्चज्ञानेन्द्रियाणि पञ्चकर्मेन्द्रियाणि च । ततो मनोमय आत्मा । ततो विज्ञानमय आत्मा । तत आनन्दमय आत्मा । पूर्वपूर्वापेक्षया उत्तरोत्तर आत्मा आन्तरो भवति । अयमेवांशः 'भूतात्मा चेन्द्रियात्मा च बुद्ध्यात्मा च तथा भवान् । जीवात्मा परमात्मा च त्वमेवं पञ्चधा स्थितः ॥' इत्यादावभिधीयते । विज्ञानात्मपदेन बुद्ध्यात्मा जीवात्मा च क्रोडीकृतौ । जीवात्मरचनायां बुद्धेः प्रधानत्वात् । 'बुद्धेर्गुणेनात्मगुणेन चैव ह्याराग्रमात्रो ह्यवरोऽपि दृष्टः' (वे. 5-8 ) इति हि श्रुतिः । ' जीवात्मा' पदं हि जीवपदार्थस्य, आत्मपदार्थस्य मिलितस्य वाचकः, यतस्तत्पदं नाखण्डपदम्, किन्तु समस्तपदम् । 'जीव' पदं च 'जीव प्राणधारणे' इति धातुतो निष्पन्नं प्राणाधीनस्थितिकस्य वाचकम् । आत्मपदं च चेतनवाचि । तथा च प्राणोपाधिकचेतनरूपार्थवाचि जीवात्मपदम् । प्राणेति बुद्धीन्द्रियमनसामुपलक्षकम् । एभिरुपाधिभिर्विशिष्ट एव जीवात्मपदवाच्यः । एवञ्चास्मिन् – शरीरे एतादृशो जीवः, तस्य नियन्ता मूलभूतः परमात्मा च उत्तरोत्तरमान्तरतयाऽवतिष्ठत इति सिद्धम् । अयमेवांशः 'गुहां प्रविष्टावात्मानौ हि तद्दर्शनात् ' (ब्र.सू. 1-2-12) इत्यत्रोक्तः । ' ऋतं पिबन्तौ सुकृतस्य लोके गुहां प्रविष्टौ ' ( कठ. 1-3-1) इत्युभयोरपि हृदयगुहावृत्तित्वमुच्यते । 'यो वेद निहितं गुहायाम् ' ( तै. आ. 1) 'हृदि ह्येष आत्मा' (प्र. 3-6) इत्यादौ प्रत्येकमपि जीवात्मपरमात्मनोर्हृदयहंगुहावृत्तित्वमुच्यते । यथा बाह्यं सौरं ज्योतिः बायैः दारुतृणारण्यादिभिरभिव्यक्तो नानारूपधारी नराणामुपकारायावरोहति, तथैव परंज्योतिरूपः परमात्मा जीवबुद्धिमनः प्राणशरीराद्याश्रित्यावतीर्णः नानाविधविचित्रकार्याणि निर्वहते, स्वस्मै स्वप्रीतये क्रीडन्निव । अत एव 'सर्वं तं परादाद्योऽन्यत्रात्मनस्सर्वं वेदेदं ब्रह्मेदं क्षत्रमिमे लोका इमे देवा इमानि भूतानीदं सर्वं यदयमात्मा' (बृ.4-4-6) इति श्रुतिर्वदति । एकमेव परं तत्त्वम् ' तदैक्षत बहुस्याम्' (छां. 6-2-3) 'सोऽकामयत बहुस्याम् ' ( तै. आ. 6) इति संकल्पपूर्वकं नानाभावमापद्यतेति ' तदात्मानं स्वयमकुरुत' (तै. आ. 7) 'आत्मकृतेः ' ‘परिणामात्’(ब्र.सू.1-4-26, 27 ) इति श्रुतिसूत्रादिभिः प्रतिपाद्यते । अखण्डस्यैकस्य बहुभावः कथम् ? इति प्रश्ने 'इन्द्रो मायाभिः पुरुरूप ईयते' (बृ. 4-5-19 ) इत्युत्तरमुच्यते । अत्रैवायस्तास्सर्वेऽपि पण्डितप्रवराः ‘माया” पदार्थः कः? इति । वैदिकनिघण्ट्वनुसारेण मायापदस्य ज्ञानपर्यायत्वेऽपि मिथ्यापर्यायत्वमातस्थुरन्ते केवललौकिकप्रज्ञाः । ‘शब्दमूलत्वात्' इति वदन्त एवं स्वमतं तर्कमूलं प्रतिष्ठापयामासुस्तर्कप्रियाः ॥ 

नाद्यापि कलहः शान्तः पण्डितानां परस्परम् । प्रबोधिता अपि प्राज्ञैः काले काले महात्मभिः ॥ अणीयसोऽप्यणीयांसमात्मानं मेनिरे बृहत् । तर्कव्यसनिनोऽभूवन्न तपआदिपरायणाः ॥ 

 

81. 

[[176]] 

[ यादवप्रकाशमतनिरासः ] 

जीवाः पृथ्व्यादिभूतेष्वणव इव मिथो भेदवन्तः स्वतोऽमी 

सन्मानब्रह्मभागास्तदिह नियतयः सुस्थिता इत्ययुक्तम् । ऐक्यस्याप्यक्षतत्वादनवधि च सति ब्रह्मणि स्यादवद्यम् 

सत्यं तच्चेत्यभिज्ञैर्बहिरगणि मृषावादतोऽप्येष पक्षः ॥11॥ 

तत्त्वस्थितिस्तु प्रथमं यथावत् धार्यतां हृदि । ततस्त्वेतत्कथमिति चिन्त्यतां श्रद्धया धिया ॥ आत्मा तु पञ्चधा स्थित्वा तत्तत्कार्येषु वर्तते । परस्परं च संपर्कोऽप्यस्ति सूक्ष्मस्सुदुर्गमः ॥ कार्यानुमेयं सर्वं स्यात् बहुधा चिन्तनेन च । अन्ततो हृदयेशस्यानुग्रहात् तत्त्वधीर्भवेत् ॥ देहाकारेण भूतात्मा प्रथमं ज्ञायते नृभिः । देहात्मभाववादादेरत्रैवोपक्रमोऽभवत् ॥ इन्द्रियाद्यात्मवादाश्चाप्येवं ज्ञेया विवेकिभिः । अन्योन्यमुपकुर्वन्तः शरीरे ते व्यवस्थिताः ॥ एवं सर्वत्र व्याप्त्यैव प्रत्यगर्थस्य, जायते । अहंबुद्धिर्नृणां लोके नान्यथा तद्भवेद् ध्रुवम् ॥ सर्वं वशेऽस्ति तस्यैव मायिनः परमात्मनः । वयं तु मायया बद्धाः कथं ज्ञास्याम उच्यताम् ? ॥ दूरीकृत्य वृथा चर्चा त्यक्त्वा शब्दविवर्धनम् । आराधयामस्तं देवं त्यागाद्यैरात्मसद्गुणैः ॥ तत्प्रसादात्परं ज्ञानं चाप्स्यामश्शान्तिमव्ययाम् । तत्प्रसादादृते नान्या गतिरस्ति नृणां ध्रुवम् ॥ बौद्धानां वैदिकानां च ह्यत्रैवास्ति परं रहः । क्रमात्तर्कपरा जाता बौद्धाः श्रद्धां विहाय ते ॥ अतो हैतुकवादेन नष्टास्ते ह्यात्ममार्गतः । वैदिकास्तु तपोहीनाः श्रद्धातश्शिथिलाः क्रमात् ॥ इतोऽपि बहु वक्तव्यम्, क्रमात्सर्वं भविष्यति । दृष्ट्वैकदेशं निर्णेयं न हि किञ्चिच्च साहसात् ॥ धीर्नित्येत्यादिना चैतानर्थान् कालानुसारतः । रिरक्षिषुर्बुद्धिभेदात् आचार्योऽसावसूचयत् ॥ १० ॥
</details>

<details><summary>सर्वार्थसिद्धिः - १०</summary>

भिन्ना जीवाः स्वतस्स्युः प्रतिनियततया धीस्मृतीच्छासुखादेः  
चेतोभेदाद्व्यवस्था न तु भवति यथा देहबाह्याक्षभेदात् ।  
नित्यान् भिन्नाश्च जीवान्कथयति निगमस्तद्धि नोपाधितस्स्यात्  
आत्माद्वैतश्रुतीनामितरहृदयता तत्रतत्रैव सिद्धा ॥ १० ॥  
  
जीवः परस्य ब्रह्मणः औपाधिकांशः । घटाकाशमहाकाशवत्तयोर्भेदः । जीवानां मिथो भेदस्तु घटकरकाद्याकाशवदिति पक्षं दूषयति - भिन्ना इति ॥ स्वतः - न तूपाधितः । हेतुमाह - प्रतिनियततयेति । ननु कोऽयं प्रतिनियमः? न तावद्बुद्ध्यादीनां स्वरूपभेदः, एकस्मिन्नप्यात्मनि तदुपगमात् । नापि भिन्नाधारत्वम्, तस्यैव साध्यत्वात् । अत एव नासाधारण्यम्, तत्खल्वाश्रयभेदसापेक्षम् । नापि परस्परप्रतिसन्धानाभावः, परस्परभावस्यैवासिद्धेरिति । अत्र ब्रूमः - यथैकशरीरावच्छिन्नबुद्ध्यादीनामेकाश्रयतयैव प्रतिसन्धानं न तथा शरीरान्तरजानाम् । अन्यथा गुरुशिष्यभावादयोऽपि न स्युः । तदेवं गम्यते - चैत्रात्मा मैत्रतादात्म्यरहितः, तदनुभवजन्मस्मृत्यनाधारत्वात्, कदाचिदपि तद्गतसुखादिप्रतिसन्धानरहितत्वादित्यादि । अत्र परोक्तामन्यथासिद्धिं परिहरति -चेतोभेदादिति । तुरवधारणे । अस्ति हि कल्पभेदेन चेतोभेदः । सन्ति च कल्पादौ जातिस्मराः, 'स्वयमागतविज्ञाना' इत्यादेः । तत्र प्रतिबन्द्यभिप्रायेणाह - यथेति । न हि देहभेदे प्रतिसन्धानाभावः, पूर्वजन्माभ्यस्तप्रतिसन्धानदृष्टेः । न च बाह्येन्द्रियभेदे, सर्वधीविरोधात् । तद्वच्चेतो - भेदोऽपि न व्यवस्थाहेतुरिति । ईश्वरान्मिथश्च जीवानां निरुपाधिकभेदः, 'पृथगात्मानं प्रेरितारं च मत्वा', 'जुष्टं यदा पश्यत्यन्यमीशम्', 'नित्यो नित्यानाम्' इत्यादि श्रुतिस्वारस्यसिद्ध इत्याह - नित्यानिति । मुक्तावपि भेदश्रुतिमभिप्रेत्याह - तद्धीति । ननु 'अयमात्मा ब्रह्म' 'तत्त्वमसि' इत्यादिभिर्जीवब्रह्मतादात्म्ये सिद्धे भेदस्यौपाधिकत्वं ग्राह्यमित्यत्राह - आत्माद्वैतेति । अयं भावः - शरीरशरीरिभावेन सामानाधिकरण्यं स्थापयिष्यते । आस्तामेतत् । यथा यूपादित्यसामानाधिकरण्यं प्रत्यक्षविरोधादन्यपरं, तथेहापि स्वरूपैक्यविधानं तावदशक्यमिति । तत्रतत्रेति वीप्सायाः क्वचिद्विशिष्टवृत्तिः क्वचित्तूपचार इत्यादि तात्पर्यभेदस्सूच्यते ॥ १० ॥ इत्यौपाधिकभेदवादभङ्गः ॥
</details>


