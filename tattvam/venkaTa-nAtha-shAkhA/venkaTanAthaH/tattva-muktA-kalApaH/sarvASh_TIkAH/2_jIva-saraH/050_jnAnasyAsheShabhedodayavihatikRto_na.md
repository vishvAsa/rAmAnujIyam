+++
title = "050 ज्ञानस्याशेषभेदोदयविहतिकृतो न"

+++
<details><summary>मूलम्</summary>

ज्ञानस्याशेषभेदोदयविहतिकृतो न स्वनाश्यत्वयुक्तिर्वाताद्यैरेव सद्यश्शममधिकुरुते दग्धदाह्योऽपि वह्निः ।  
तस्मात्तस्यान्यदेव प्रशमकमपरं तस्य चेत्यव्यवस्था तच्चेच्छान्तिं न गच्छेत्कथमिव भविता सर्वभेदोपमर्दः ॥ ५० ॥
</details>

<details><summary>वरदार्य-सर्वाङ्कषा - ५०</summary>

निर्विशेषवादेऽन्यामप्यनुपपत्तिं प्रदर्शयति - ज्ञानस्येत्यादिना । प्रपञ्चभ्रमनिवर्तकं हि 'ब्रह्मैकमेव सत्यम्' इत्यादिरूपं ज्ञानं तदभिमतम् । इदञ्च ज्ञानं ब्रह्मभिन्नत्वात् मिथ्याभूतमेव । अनेन ज्ञानेन, प्रपञ्चभ्रमनिवृत्तौ जातायामपि, इदं ज्ञानं केन निवर्तते? यद्यन्येन ज्ञानेन, तर्हि तस्यापि निवर्तकं ज्ञानान्तरं वक्तव्यम् । एतस्यापि ब्रह्मभिन्नत्वेन मिथ्यात्वात् निवर्तकं ज्ञानान्तरमन्वेषणीयमित्यनवस्थाप्रसङ्गः । ततश्च लेशतो मिथ्याया अनुवर्तमानत्वाच्च न सम्पूर्णमुक्तिः कदापि संभवित्रीत्याक्षेपे, पुनस्तर्क वर्धयामासुः - तस्य निवर्तकान्तरं नापेक्षते । प्रपञ्चभ्रमं सर्वं निवर्त्य, स्वयमेव तदपि शाम्यति । तत्र दृष्टान्ततया दावानलविषादीन् वदन्ति । वन्यो दावाग्निः स्ववशप्राप्तं सर्वं नाशयित्वा, अन्ते स्वयमपि स्वत एव शाम्यति, न तु तच्छामकान्तरापेक्षा । एवं शरीरे विषे प्रविष्टे, तन्नाशार्थं विषान्तरमेव प्रयुज्यते चिकित्सकैः । इदं च द्वितीयं विषं प्राथमिकं विषं नाशयित्वा स्वयमपि स्वत एव नश्यति, न तु पुनर्विषान्तरमपेक्षते । एवमेव निवर्तकज्ञानस्य निवर्तकान्तरापेक्षा नास्तीति । एतदपि न साधीयः । कुतः ? **अशेषभेदोदयविहतिकृतः** = अशेषाः ये भेदाः, तेषामुदयः यस्मात् मायाविद्यादिपदवाच्यात् भवति, तादृशाविद्यायाः, **विलयकृत्** = नाशहेतुः निवर्तकं ज्ञानम्, **तस्य** = ज्ञानस्य **स्वनाश्यत्वयुक्तिः** = अविद्यां नाशयित्वा स्वयमेव नश्यति इत्यत्र या युक्तिः प्रदर्शिता, सा **न** =न घटते । संपूर्णाविद्यानिवर्तनक्षमस्य ज्ञानस्य केन वा निवृत्तिः भवेत् ? स्वयमेव भवेदिति तु न साधीयः । कुत इत्यत्राह - वाताद्यैरित्यादि । **दग्धदाह्यः** = दग्धसर्वेन्धनः वह्निरपि वाताद्यैरेव सद्यः **शमम्** = शान्तिम् अधिकुरुते प्राप्नोति । 'आद्य' पदेन, दग्धदाह्यविशेषणेन सूचितः कारणाभावो गृह्यते । कारणजन्यत्वकथनेन च सत्यवस्तुस्थल एवेदं सर्वं युज्येतेत्यपि सूचितम् । वन्हिः किल निराश्रयो न तिष्ठेत् । अथापि स ' आश्रयाशः' । **तस्मात्** = मिथ्याभूतस्य स्वयं निवृत्त्यसंभवात् तस्य निवर्तकज्ञानस्य

[[284]] 

**प्रशमकम्** =निवर्तकम् अन्यदेव वाच्यम् । एवं तस्य निवर्तर्कैज्ञाननिवर्तकस्य च **अपरम्** = अन्यदेव निवर्तकं वाच्यम् । **इत्यव्यवस्था** = अनवस्था दुष्परिहरा । एवमनङ्गीकारे - **तत्** = निवर्तकं ज्ञानम्, शान्ति न गच्छेद्यदि, सर्वभेदोपमर्दः सकलभेदभ्रमनिवृत्तिः **कथमिव** = कथं वा भविता, न कदापि, लेशतो भेदस्य परिशेषात् । अतश्चानिर्मोक्षप्रसङ्गः ॥ 



सत्यस्य कारणजन्यस्य दावानलादेः कारणनिवृत्या स्वयं निवृत्तिः युज्यते । अङ्गुल्यवष्टम्भादिना सत्येन कारणेन जन्यस्य द्विचन्द्रज्ञानादेः अङ्गुल्यवष्टम्भरूपकारणनिवृत्त्या निवृत्तिश्च युज्यते । मिथ्याभूतस्य तत्त्वज्ञानेन निवृत्तिरपि युज्यते । मिथ्याभूतस्य मिथ्याज्ञानेन निवृत्तौ तु निर्वत्तकस्य मिथ्याज्ञानस्य निवृत्तिः स्वयं कथं भवेत्? ननु मार्गमध्ये जातस्य शुक्तिरजतभ्रमादेः, उत्तरकाले बाधकज्ञानाभावेऽपि निवृत्तिर्दृश्यते । इति चेत्, तद्ज्ञानकारणचक्षुस्संयोगादेः सत्यस्य निवृत्त्या तत्र शुक्तिरजतज्ञानस्य सत्यत्वात् नाशः; न तु निवृत्तिः । तत्र ज्ञानं खलु मिथ्या, कथं सत्यमित्युच्यते ? इति चेत्, विषय एव मिथ्या, न तु ज्ञानम् । बाधकज्ञानं हि अधिष्ठानविषयकम् अध्यस्तं रजतादि निवर्तयति, न तु रजतज्ञानम् । 'तादृशं ज्ञानमेव न जातम्' इति न हि कोऽप्यनुसन्धत्ते । शुक्तिरजतज्ञानम्, शुक्तित्वज्ञानं द्वयमपि सत्यम् । एवं रजतत्वज्ञानमपि सत्यम् । शुक्तौ रजतत्वं मिथ्या । अत एव तदेव बाध्यते, निवर्तते च, न तु विषयी । संवित् खलु भगवती सर्वत्र सर्वकालेऽपि परमसत्या । विषयस्याभावात् ज्ञानं विषयं च पृथक्कर्तुमशक्ताः तामपि मिथ्येति केचन भ्रमन्ते । विषयस्य पृथक्करणं कथम्? इति चेत् ; विचारयामस्तद्ज्ञानार्थयोरभेदनिराकरणप्रकरणे । विषनाशक - विषस्थलेऽपि 'सुन्दोपसुन्द' न्यायेनोभयमेव परस्परनिवर्तकम् । अत एव निवर्तकविषाधिक्ये प्राणानामपायः, न्यूनतायां पूर्वविषानिवृत्तिश्च प्रत्यक्षसिद्धा । प्रकृते प्रपञ्चभ्रमनिवर्तकस्य ज्ञानस्यापि ब्रह्मभिन्नत्वेन मिथ्यात्वात्, बाधकज्ञानान्तरमन्तरा निवृत्तिस्तु न युज्यते । न च भेदज्ञानहेतुभूतायाः अविद्यायाः कारणभूताया निवृत्तत्वात् तस्यापि निवृत्तिरावश्यकीति भ्रमितव्यम्, कं वञ्चयसि महात्मन् ! निवर्तकज्ञानहेतुभूताया अविद्याया अंशतोऽनुवृत्तिर्ह्यभ्युपगम्यते । 'भूयश्चान्ते विश्वमायानिवृत्तिः' (श्वे. 1-10) इति अन्तकाल एव सर्वमायानिवृत्तिरिति खलु भवन्मतम् । अन्यथा कथं जीवन्मुक्त्युपपादनम्? 

अस्तु तर्हि तथैव । शरीरपातकाले, शरीरनाशात् अविद्यालेशस्यापि स्वयं निवृत्तिः इति चेत्, कथं स्वयंनिवृत्तिरित्येव पृच्छामः। शरीरनाशादित्युक्तं किलेति चेत्; शरीरं कथं स्वयं नश्येत् ? तद्धेतुकर्मनाशात् इति चेत्, कर्मापि मिथ्यैव किल भवतः । कर्मणः सत्यत्वे शरीरस्यापि सत्यत्वं स्यात् । सत्यस्य ज्ञानेन निवृत्तिः न स्यात् । अविद्यालेशानुवृत्या शरीरप्रतिभास एव जीवन्मुक्तिरिति खलूच्यते । अविद्यानिवृत्तिमन्तरा शरीरप्रतिभासनिवृत्तिर्न भवेत् । तर्हि 'चक्रभ्रमिवद्धृतशरीरः (सां. का. 67 ) इति कथमिति चेत् ; अयि भोः ! तत् सांख्यस्य संमतम् । न ते शरीरमिथ्यात्ववादिनः । मिथ्यावादवासनया सर्वं विस्मृतं भवता । आः ! स्मृतम्, अविद्या नानुवर्तते, अविद्यावासनैवानुवर्तते । सा तु स्वयं नश्येत् इति चेत् आः ! बृहस्पतिरेव त्वम् । 'अविद्या' 'अविद्यावासना' इत्यादि अविद्यासत्यत्ववादे, सविशेषवाद एव च संगच्छेत; न तु ब्रह्मभिन्नसर्वमिथ्यात्ववादे । निर्विशेषवादे च उक्तश्वेताश्वतरश्रुतावपि मायानिवृत्तिरेवोच्यते, न तु वासनायाः । वासनाया अपि 

[[285]] 

 

[[121]]. 

[निवर्तकज्ञानविषयानुपपत्तिः ] 

बोधस्यान्त्यस्य वेद्यं किमु तव विशदं ब्रह्म मायान्वितं वा 

किं वा भेदप्रपञ्चः किमु तदनृतता किन्नु वेद्यं न किञ्चित् । आद्ये स्यात् ब्रह्म दृश्यं, तदुपरि युगले मोहसत्ताऽथ तुर्ये 

सूते द्वैतं सती सा स्वविहतिमनृता, पञ्चमे स्यान्न धीत्वम् ॥51॥ 

ब्रह्मभिन्नत्वात् मायात्वं वर्तत इत्यादयस्त्वतिवादाः । तदा हि वासनापदं आदावेव वर्जनीयमासीत् । वर्जने तु पूर्वोक्तानिर्मोक्षप्रसङ्गोऽप्यायादेव । ' य ईशेऽस्य जगतो नित्यमेव नान्यो हेतुर्विद्यत ईशनाय' (श्वे. 6-76) ‘परास्य शक्तिर्विविधैवश्रूयते स्वाभाविकी ज्ञानबलक्रिया च (श्वे. 6-8)' इति परमात्मन ईशितृत्वं नित्यम्, निरुपाधिकं च, ज्ञानशक्त्यादिकमपि स्वाभाविकमेव, न तु मायाद्यौपाधिकमिति च कण्ठत एव घोषयन्त्यां भगवत्यां श्रुतौ, एतत्सर्वमपलपन्तं वृथाब्रह्माहंमानिनं स एव रक्षतादव्याजकरुणासागर इति विरमामो सत्यापचारतः । स्मरामश्च ‘ये त्वीश्वरं निरपवाददृढप्रमाणसिद्धस्वरूपमपि नाभ्युपयन्ति मूढाः । पापाय तैस्सह कथापि वितन्यमाना कल्पेत नूनमिति युक्तमतो विरन्तुम् ॥' ( न्या. मं. 1) इति वेदान्तिनंमन्यमानभवदपेक्षयापि वरिष्ठस्य नैयायिकस्य वचनम् ॥ 

अयि भोः ! मा पूरय शेषं निन्दावचनैः । विषनाशकविषे किमुत्तरम् ? भो ब्रह्मन् ! न निन्दावचनं तत्, किन्तु निर्वेदवचनम् । उक्तमेवोत्तरं सुन्दोपसुन्दन्यायेनेति । सर्वं तत् सत्यत्वे सत्येव सङ्गच्छेत । मिथ्याभूतस्य स्वतो निवृत्तिर्यदि, आदावेव तथासंभवात्, तत्त्वज्ञानसंपादनक्केशो व्यर्थ एव । सर्वमविचारितरमणीयं चेत्, तर्हि तूष्णीं वा तिष्ठ, तादृशस्य विचारेऽनधिकारात् । अपि च केवलदृष्टान्तप्रदर्शनेन संभवमात्रं सिद्धेयत्, न तु निर्णयः । प्रत्युतात्यन्तालौकिके विषये दृष्टान्तः किं कुर्यात् ? प्रत्युत दृष्टान्तपरंपराप्रदर्शनं जात्यन्धपुत्रमृतिन्यायमनुसरेदित्यलं शब्दजालविवर्धनेन ॥ ५० ॥
</details>

<details><summary>सर्वार्थसिद्धिः - ५०</summary>

ज्ञानस्याशेषभेदोदयविहतिकृतो न स्वनाश्यत्वयुक्ति-  
र्वाताद्यैरेव सद्यश्शममधिकुरुते दग्धदाह्योऽपि वह्निः ।  
तस्मात्तस्यान्यदेव प्रशमकमपरं तस्य चेत्यव्यवस्था  
तच्चेच्छान्तिं न गच्छेत्कथमिव भविता सर्वभेदोपमर्दः ॥ ५० ॥  
  
विश्वबाधकमद्वैतज्ञानं कारणानुपपत्त्या दूषितम् । अथ स्वप्रध्वंसकारणाभावाच्च दूष्यते । यत्तदविद्याध्वंसकमन्तिमं ज्ञानम्, तत्केन विनाश्यम्? न तावत्तद्विषयेण ब्रह्मणा, शुद्धस्य तस्य किंचित्प्रति हेतुत्वानभ्युपगमात्, अशुद्धेश्च निश्शेषध्वंसात् । अत एव नानिर्वचनीयान्तरेण । एवं तत्प्रध्वंसेनेत्यपि दुःस्थम्, तस्य सदन्यत्वानन्यत्वसत्यमिथ्यात्वादिविकल्पक्षोभात् । ज्ञानध्वंसस्याहेतुकत्वे च कादाचित्कत्वव्याघातः । अनादित्वापाताच्च कथं प्रतियोगिसंभवः? परिशेषात्स्वेनैव स्वस्य नाश इत्यायातम् । तच्चायुक्तम्, न हि प्रतियोगिमात्रात्प्रध्वंसः क्वचिदपि दृष्टः । एतत्सर्वमभिप्रेत्याह - ज्ञानस्येति ॥ वह्नेर्दाह्यं विनाश्यानुविनाशवत्तद्विनाश इति चेन्न, तत्रापि ह्येवन्तरादेव विनाशदृष्टेः । निर्वाप्यते हि कदाचिद्वातेन दीपः, कदाचिच्छलभादिभिः । यदाऽस्य स्वयं विनाश इति मन्यसे, तदाऽप्यदृष्टप्रेरितवेगवदवयवकर्मणा मिथोविभागात्सङ्घातशैथिल्यमात्रम् । न तु क्वचिदपि द्रव्यनाशः । अवस्थान्तरापत्त्या चादर्शनम् । कतकरजोनिदर्शनं च बालप्रलोभनम् । न हि पयसि पङ्कः कतकरजसा नाश्यते, विश्लेषमात्रदृष्टेः । न च स्वयं तन्नश्यति, असंश्लेषमात्रसिद्धेः । अस्तु तर्हि ज्ञानान्तरेण तन्निवृत्तिरित्यत्राह - तस्मादिति । ज्ञाननिवर्तकस्यापि ज्ञानस्य तुल्यतया ज्ञानान्तरेण निवृत्तावुपर्युपरि तथेत्यनवस्था । उक्तदोषपरिहाराय निवर्तकज्ञानस्य स्वतोऽन्यतश्च नाश्यत्वं नेति शङ्कते - तच्चेदिति । परिहरति - कथमिवेति । ज्ञानं तावत्तिष्ठति, तदनुबन्धादहङ्कारदेहानुबन्धश्च दुर्वार इति भावः ॥ ५० ॥ इति निवर्तकज्ञाननिवर्तकानुपपत्तिः ॥
</details>


