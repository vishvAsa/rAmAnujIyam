+++
title = "003 बाह्याक्षेभ्योऽन्य आत्मा"

+++
<details><summary>मूलम्</summary>

बाह्याक्षेभ्योऽन्य आत्मा तदखिलविषयप्रत्यभिज्ञातुरैक्यात् कर्तुः स्मृत्यादिकार्ये करणमिति मनो मानसिद्धं ततोऽन्यत् ।  
प्राणास्सङ्घातरूपा वपुरुदितनयान्न ध्रुवं चेतयन्ते ज्ञानं च ज्ञातृधर्मः क्षणिकमपि च वस्तेन नास्याऽऽत्मभावः ॥ ३ ॥
</details>

<details><summary>वरदार्य-सर्वाङ्कषा</summary>

सन्त्यन्येऽपि पक्षाः  
शरीरात्मवादिनाम् इव  
इन्द्रियाद्य्-आत्म-वादिनाम् अपि ।  
'देहेन्द्रियमनः प्राणधीभ्योऽन्यः ' इति ह्य् आचार्याः ।  
देहातिरिक्तत्वं च साधितम् ।  
'अहं पश्यामि' 'अहं शृणोमि' इत्यादि-प्रतीति-स्वारस्यात्  
इन्द्रियस्य अहम्-अर्थत्व-प्रतीत्या इन्द्रियाण्य् एवात्मेति,  
देहात्मवाद-निराकरणानन्तरम् इन्द्रियात्मवादं निराकरोति- **बाह्येत्यादि** ।  

इन्द्रियेष्व् अपि **मनः** आन्तरम् ।  
चक्षुरादि बाह्यं तु तद्-अपेक्षया प्रसिद्धतरम् ।  
अतः प्रथममस्य वर्णनम्। 

[[135]]

**बाह्याक्षेभ्यः** =बाह्येन्द्रियेभ्यः चक्षुरादिभ्यः  
**आत्मा** = अहम्-अर्थः **अन्यः** = अतिरिक्तः ।  
कुतः ? इत्यत्र  
'दर्शन-स्पर्शनाभ्याम् एकार्थ-ग्रहणात्' (न्या. सू. 3-1-1) इति पारमर्षं वचः स्मरन्नाह -  
**तद्-अखिल-विषय-प्रत्यभिज्ञातुः** = **तेषाम्** = इन्द्रियाणाम् अखिलाः ये विषयाः रूपरसगन्धस्पर्शशब्दाः, तेषां प्रत्यभिज्ञातुः प्रतिसन्धातुः **ऐक्यात्** =एकत्वात् ।  
अस्ति हि 'योऽहमपश्यं पूर्वम् यम्, सोऽहमद्य तं स्पृशामि' इति द्रष्टुः स्प्रष्टुश् च ऐक्यानुसन्धानम् ।  
द्रष्टृ चक्षुरिन्द्रियम्, स्पष्टृ तु त्वगिन्द्रियम् ।  
उभयोर् ऐक्यासंभवात्, उभयातिरिक्त एव कश्चित् एकः द्रष्टा च स्प्रष्टा च भवति ।  
'यस्य गन्धम् अजिघ्रम्, तद् इदं कुसुमं पश्यामि' इति अस्ति पञ्चानाम् अपीन्द्रियाणां परस्परं **प्रत्यभिज्ञा** ।  
अतः इन्द्रियातिरिक्त एवात्मा । 

'अहं पश्यामि' ' अहं जिघ्रेमि' इत्यादयस्तु, चैतन्याभिव्यक्ति-सहकारित्व-प्रयुक्तत्वाद् औपचारिका  
नार्थसाधनक्षमा इत्य्-आदिकम् अग्रे व्यक्ती-भविष्यति ।  
अतः इन्द्रियातिरिक्तत्वं आत्मनः सिद्धम् ।  

'प्रत्येकं चेतनत्वे बहुरिह कलहो वीतरागो न जातः' इत्येतद् दूषणम् अत्राप्य् ऊह्यम् ॥

‘अहमाददे' ‘अहं वाच्मि' इत्यादिव्यवहारात् कर्मेन्द्रियाणाम् अप्य् अहम्-अर्थत्व-निराकरणम् अत्र विवक्षितम् इत्यभिप्रायेण ‘बाह्याक्ष'पदम् ।  
'प्रत्यभिज्ञातुरैक्यात्' इति हेतुः समानो ज्ञानकर्मेन्द्रिययोः ।  
' योऽहं तत्रागच्छम्, स एवाहमिदमाददे' इति गन्तुरादातुश्चैक्यप्रत्यभिज्ञायास्सत्त्वात् ।  
अतः कर्मेन्द्रियाणाम् अनेकानाम् आत्मत्वासंभवः,  
ज्ञानेन्द्रिय-न्यायेनैव सिद्ध्यतीत्य् अभिप्रायेण पृथग्-अनुक्तिः ।  
एवं 'प्रत्येकं चेतनत्वे बहुरिह कलहः' इत्यादिन्यायो ऽत्रापि समानः ॥

अस्तु तर्हि मन एवाहम्-अर्थः,  
'अहं स्मरामि' 'अहं मन्ये' इत्यादौ  
मनस एव कर्तृत्वं भाति,  
तस्य एकत्वात् स्थिरत्वाच् च  
पूर्वोक्त-दोषाणां परिहारात् इत्यत्राह - **कर्तुर्**-इत्यादि ।  

मनः अस्तीत्य्-अत्र न हि प्रत्यक्षं प्रमाणम्,  
अतीन्द्रियं हि मनः ।  
रूपादि-साक्षात्कार-करणतया यथा चक्षुरादि-सिद्धिः,  
तथा स्मृत्यादि-करणतया मनसः सिद्धिः ।  
तथा च स्मृतेः करणतयैव मनसः सिद्ध्या,  
**स्मर्ता** = स्मृतिकर्ता अन्यः वर्तत एवेति, स एवात्मा;  
न तु करणतया सिद्धं मनः ।  
**कर्तुः** = स्मरणकर्तुः = स्मृत्यादिकार्ये;  
आदिपदेन सुख-दुःखाद्यनुभव-ग्रहणम् ।  
एवञ् च स्मृति-सुखादि-साक्षात्कार-करणतया  
मनः **मानसिद्धम्** = अनुमान-रूप-प्रमाण-सिद्धम् ।  
एवञ्च मनस्-साधन-काल एव  
**स्मृतिकर्ता** = स्मर्ता आत्मा सिद्ध एवेत्य् अतोऽपि मनः न आत्मा ।  
अत एव ‘स्वयम् एवात्मनात्मानं वेत्थ त्वम् ' ( गी. 10-15 ) इतिवद्-एकस्यैव कर्तृत्व-करणत्वे भवेताम् इत्य्-अस्य नावकाशः -  
मनस्-साधन-काल एवात्मनस् सिद्धत्वेन  
धर्मि-ग्राहक-प्रमाण-विरोधापत्तेः ।  
' अहं मन्ये' इत्यादिकं तु पूर्ववद् औपचारिकम्,  
'मनसा स्मरामि' इत्यपि - प्रयोगाच् च । 

ननु 

> अतीन्द्रियवस्तु-सद्-भावे श्रुतिर् एव प्रमाणं प्रदर्शितं पूर्वम् (जड. श्लो. 11 ) । 
अत्र तु स्मृत्यादि-करणतया मनसः सिद्धिर् इति  
कथम् उच्यत 

इति चेत्, सत्यम्;  
परमतानुरोधेन, प्रमाण-संप्लव-वादाद् वा तथोक्तिर् इति विभाव्यम् ॥

> मनसः आत्मत्वे निरस्ते,  
ततोऽपि पराः प्राणाः आत्मा भवन्तु,  
सुषुप्तौ मनस उपरतावपि प्राणानाम् अनुपरतेः ।  
मरणानन्तरं ' जीवो गतः' इति स्थाने 'प्राणा गताः' इति व्यवहरन्ति ।  
जीव-शब्दो ऽपि  
'जीव प्राण-धारणे' इति धातोर् निष्पन्नः  
जीव-प्राणयोर् निकट संबन्धं वक्ति ।  
'प्राणो हि पिता प्राणो माता' (छां. 7- 15- 1) इति जीव-वाचि-पित्रादि-शब्दैः समानाधिकरणतया प्राणशब्दो निर्दिश्यते ।  
अतः प्राण एवास्तु आत्मा,

इति चेत् — **सङ्घातरूपाः प्राणाः**,  
**वपुर्-उदितनयात्** = वपुषि शरीरे उदितः यः **नयः** = न्यायः -  
' प्रत्येकं चेतनत्वे बहुरिह कलहो वीतरागो न जातः' इत्युक्तः,  
तादृशन्यायात्  
**ध्रुवम्** = दृढम् अथवा सर्वथा  
**न चेतयन्ते** = चैतन्याश्रया न भवन्ति, चेतना न भवन्तीति भावः ।  

प्राणशब्द एक-वचनान्तः मुख्य-प्राण-मात्र-वाची ।  
तस्य वृत्तयः पञ्च ।  
एतद्दृष्ट्या तु नित्यं बहुवचनान्तः प्राणशब्दः ।  
प्राण-वृत्त्य्-अन्तर्गतोऽपि कश्चित् प्राणो वर्तते,  
'हृदि प्राणो गुदेऽपानः' इत्यादिप्रमाणात् ।  
अतश्च प्राणशब्दो मुख्यप्राणमात्रवाची कश्चित्,  
अन्यच् च तद्-वृत्ति-वाचीति मन्तव्यम् ।  
प्रकृते पञ्चप्राणानामात्मत्वं निराक्रियते ।  
'पुंसि भूम्न्य् असवः प्राणाः ' 'हृदि प्राणः ' इति कोशो द्रष्टव्यः ।  

प्राणानां प्रत्येकं चैतन्यम्, उत समुदाये ?  
द्वेधाप्यसंभवः पूर्वोक्तन्यायेन (पुट- 1) बोध्य इत्यर्थः ।  
'जीव' धातुः जीवप्राणयोर्निकटसंबन्धं वक्ति, न त्वभेदम् । 'जीवो गतः' इति स्थाने 'प्राणो गतः ' इत्युक्तिरपि जीवप्राणयोरत्यन्तनिकटसंबन्धमूला । संसार्यात्मनस्सकलव्यापारस्यापि प्राणाधीनत्वात् 'प्राणस्येदं वशे सर्वम्' (प्रश्न. 2-13 ) इत्यादिश्रुत्या च तद्दृढीकरणात् 'प्राणो हि पिता' इत्यादिनिर्देशः । ' प्राणी' इति वक्तव्ये प्राधान्यात् ‘प्राणः' इति निर्देशः । अन्यथा हि केवलप्राणस्य जडत्वात् प्राणोपासकस्येतरसर्वश्रेष्ठत्वकथनं विरुद्ध्येत । अतः प्राणा अपि न जीवाः ॥

ननु "मुख्यप्राणस्यैकत्वात् उक्तदोषासंभवात्  
स एवास्त्वात्मे"ति चेत्,  
तादृश-प्राणस्य लोकतो ऽसिद्धेः, श्रुत्यैव सिद्धेः,  
श्रुत्यैव च प्राणानित्यतायाः, जीव-नित्यतायाश् च कथनात्  
मुख्यप्राणोऽपि नात्मा । 

जीव-दृष्ट्या प्राणस्य स्थानं महद् इति दृष्ट्यैव  
मन-आत्मवादानन्तरं प्राणात्मवाद-विचारः कृतः ।  
वस्तु-स्वरूप-दृष्ट्या तु प्राणापेक्षया मनः उपरितनं तत्त्वम् । मनो ह्य् आहङ्कारिकम् । प्राणास्तु वायुविशेषरूपाः, अत एव भौतिकाः ।  
विचारितं चेदं पूर्वसर एव ( श्लो. 43 ) ।  
एवं सत्य् अपि जीवोपकार-दृष्ट्या प्राणो मनोऽपेक्षयापि उपरितनः,  
'मनः प्राणे' इति हि मरणकाले मन-उत्क्रान्त्य्-अनन्तरम् एव प्राणोत्क्रान्ति-श्रवणात् ।  
तत्त्वोत्पत्ति-दृष्ट्या तु प्राणाद् ऊर्ध्वं मनः ।  
एतद्-दृष्ट्या प्राणमय-कोशानन्तरम् एव मनोमय-कोश उक्तस् तैत्तिरीयके ॥

प्राणात्मवादापेक्षया परो विज्ञानात्मवादः ।  
पुरुषे मृते ' जीवो निर्गतः ' 'प्राणो निर्गतः' इतिवत् 'ज्ञानं नष्टम्' इत्य् अप्य् अस्ति लोकव्यवहारः ।  
अतः ज्ञानम् एवात्मा इति सांख्याः,  
बौद्धैकदेशि-विज्ञान-वादिनः, ब्रह्म-विवर्त-वादिनश् च ।  
एतन्-मत-त्रयम् अपि एकयैव युक्त्या निराकरोति -  
ज्ञानं चेत्यादि । 

**ज्ञानं च** = ज्ञानं तु **ज्ञातृ-धर्मः** = ज्ञातुः आत्मनः धर्मः ।  
तेन **अस्य** = ज्ञानस्य **आत्मभावः** = आत्मत्वम् न ।  
बौद्धमतेऽधिक-दूषणम् - **अपि च वः क्षणिकम् अपि** इति ।  
क्षणिकात्मवादिनः किल ते ।  
एतेषाम् एव 'योगाचाराः' इत्य्-अपि प्रथा ।  
शरीरस्य क्षणिकस्यात्मत्वे, बाल्ये विलोकितस्य,  
तद्-अनन्तरं स्मरणानुपपत्त्यादिकम् अत्रापि समानम् इति भावः ।  

ज्ञानं किल 'जानामि' इति धात्व्-अर्थतया प्रतीयते । धात्वर्थश् च क्रिया-विशेषः ।  
क्रिया च कर्तुः धर्मः ।  
' अहं करोमि ' ' अहं जानामि' इति खलु व्यवहारः ।  
अत्र 'अहम्' इत्य् अन्यः शब्दः, 'जानामी' ति चान्यः शब्दः ।

[[137]]



' जानामि' इति धात्वर्थस्याश्रयतया प्रतीयमानः अहम्पदार्थः खलु आत्मा । ज्ञातुः अहमर्थस्यात्मनो धर्मः ज्ञानम् । अतः ज्ञानात्मवादोऽपि न प्रामाणिकः, किन्तु ज्ञात्रात्मवाद एव प्रामाणिकः ॥

ननु 

> सिद्धान्ते आत्मनः ज्ञान-रूपत्वाङ्गीकारात्,  
ज्ञान-पदेन निर्देशः आवश्यक एवेति,  
कथं तन्निरास 

इति चेत्, तत्त्वं न जानाति भवान् ।  
आत्मनः स्व-प्रकाशत्वात् 'ज्ञान-स्वरूपः' इत्युच्यते । 'ज्ञानम्' इति पदं तु धर्म-वाच्य् एव ।  
‘अहम्' इत्येव आत्म-वाची शब्दः ।  
अधिकम् अग्रे ( श्लो. 5) भविष्यति ॥


यद्य् अप्य् अत्र ज्ञानात्मवादः, विज्ञानात्मवादश् च नैकः ।  
सांख्याः, तद्-अनुसारिणः वेदान्त्य्-एकदेशिनश् च ज्ञानात्म-वादिनः ।  
योगाचारास् तु विज्ञानात्म-वादिनः, न तु ज्ञानात्म-वादिनः ।  

जीवात्मा च विज्ञानात्मा ।  
'विज्ञानात्मा पुरुषः' (प्र.5-9)  
‘विज्ञानात्मा सह देवैश् च सर्वेः' ( प्र -11 ) इत्यादाव् इदं स्पष्टम् ।  
एतत् तत्त्वं समये व्यक्ती-भविष्यति ।  

ज्ञान-विज्ञान-पदयोः  
'ज्ञान-विज्ञान-तृप्तात्मा' (गी. 6 - 8 )  
'ज्ञानं विज्ञान-सहितम् ' ( गी. 9 - 1 )  
'ज्ञानं विज्ञानम् आस्तिक्यम्' (गी.18-42 )  
इत्यादावसकृत् सहप्रयोगात् पर्यायत्वं न भवति ।  

पद-द्वय-समभिव्याहारे तथात्वेऽपि,  
प्रत्येकं तयोः पदयोः नास्ति पर्यायत्वम् इति तु न वाच्यम्;  
अर्थ-भेद-ज्ञान-वतस् तत्-तद्-अर्थे व्यवस्थिततयैव  
पदस्य प्रयोक्तव्यत्वात् ,  
स्थूल-दृष्टि-व्यवहारस्यार्थसाधकत्वासंभवात्।   

अतश् चात्र ज्ञान-पद-प्रयोगो न युज्यत इव;  
तथापि बहुभिस् तथा व्यवहारात्  
तद्-अनुसारेणैवम् उक्तम् । 

एतेन  
'अस्तु तर्हि क्षणिक-विज्ञाने गौरवात् नित्य-विज्ञानम् एवात्मा' ( मु.प्रत्य.) इत्य्-आदिकम् अप्यापातत एव ।  
स्थूल-दृष्ट्या ऋत-सत्य-पदवत्  
ज्ञान-विज्ञान-पदे पर्यायतया प्रयुज्येते ।  
एतत्-प्रसिद्ध्य्-अनुरोधेनैवाचार्यैः नवीनानां रीतिर् अनुसृतेति द्रष्टव्यम् ।  

वस्तुतस् तु बौद्धा नैरात्म्य-वादिनः ।  
अतः 'विज्ञानात्म-वादी' इत्यपि न युक्तम्;  
किन्तु 'विज्ञान-वादी' इत्येव युक्तम् ।  

परं तु स्कन्ध-पञ्चकात्मनि जीवे  
विज्ञानस्याप्राधान्यात् 'विज्ञानात्म-वादी' इति नवीनानां क्वचिन् निर्देशः ॥

ननु केषाम् एते मतभेदाः ?  
चार्वाकाणाम् एवेति बहवः ।  

> 'शरीरस्य न चैतन्यं  
मृतेषु व्यभिचारतः।  
तथात्वं चेद् इन्द्रियाणाम्  
उपघाते कथं स्मृतिः ॥  
मनोऽपि न तथा ' (मुक्ता.) 

इत्य्-आदाव् अपि वर्णिता एते ।  
इन्द्रियादयः किलानुमान-गम्याः।  

तर्हि ‘प्रत्यक्षम् एकं प्रमाणम् इति चार्वाकाः' इति कथम्?  
चार्वाक-भेदा इत्य् अस्त्व् इत्यादि-कथनं बालिश-भाव-मूलम् ।  
एवं सति 

> 'असुराणां व्यामोहनार्थं सुरगुरुणा चार्वाक-मतम् उपदिष्टम्' 

इत्यादेस् तिलाञ्जलिर् एव ।  

किञ्च 'प्रत्यक्षमेव प्रमाणम्' इत्युक्त्वा  
'प्रत्यक्ष-सिद्धानि भूतानि चत्वार्येव सन्ति' इत्य् अप्य् उक्त्वा,  
'तेभ्यश् चैतन्यं किण्व+++(=yeast)++++आदिभ्यो मद-शक्तिवत्' इति कथने,  
चैतन्यस्य केन प्रमाणेन सिद्धिः ?  
इति प्रश्ने किमुत्तरम् ?  

न हि चैतन्यं चक्षुर्-आदिग्राह्यम् ।  
नापि मनो-ग्राह्यम्, मनस एव प्रत्यक्षेणासिद्धेः ।  
अतो विचारासहत्वात्, प्राचीनैर् अनुल्लेखाच् च  
'चार्वाक-दर्शनम्' पण्डित-कुल-कल्पना-मात्रम् ॥

इदम् अत्रावधेयम् -  
आत्मा नामाहम्-अर्थः ।  
अयम् एव प्रत्यग्-अर्थः ।  
'कश्चिद् धीरः प्रत्यग्-आत्मानम् ऐक्षत् (कठ. 2- 4- 1) इति श्रुतिरपि ।  
तथाच 'अहम्' इति प्रतीतिर् यत्र यत्र भवति,  
तस्य सर्वास्याप्य् आत्मत्वं प्रसज्यत एव ।  

तत्र प्रथमं स्थूले शरीरे 'अहम्' इति प्रत्यक्त्वं सर्वानुभव-सिद्धम् ।  
अत आत्मवादस्यात्रैवोपक्रमः।  
अत एव 

> 'विज्ञान-घन एवैतेभ्यो भूतेभ्यस्  
> समुत्थाय तान्य् एवानु विनश्यति'  
> (बृ. 4-4-12 ) 

इति याज्ञवल्क्येनोपदेशे,  

> 'अत्रैव मा भगवान् अमूम् उहन्  
न प्रेत्य संज्ञास्तीति' 

इति मैत्रेय्या स्वस्य मोहे कथितेऽपि, याज्ञवल्क्यः 

> 'न वा अरे अहं मोहं ब्रवीम्य्  
अलं वा अर इदं विज्ञानाय' 

इति प्रत्युवाच सः ।  
अध्यात्मविज्ञानस्येदं प्रथमसोपान-रूपम् इत्य् आशयः ।  

एतद् विवरण-रूपम् एवान्न-मय--प्राण-मय--मनो-मय--विज्ञान-मयानन्दमयात्म-वादास् तैत्तिरीयक-वर्णिताः ।  
अस्य साधन-वर्णन-रूपा भृगुवल्ली ।  
एवं 

> ‘स वा अयमात्मा ब्रह्म विज्ञानमयो मनोमयः प्राणमयः' (बृ. 6-4-5) 

इत्याद्यपि द्रष्टव्यम् । एवं मधुविद्यायां 

> ‘यश् चायम् अध्यात्मं शारीरः’(बृ. 4-5-1) 

इत्याद्य् आरभ्य 'यश् चायम् अध्यात्मं मानुषः' (13) इत्य्-आद्य् अपि द्रष्टव्यम् ॥

> आसीद् ऐन्धनिकः कश्चित्  
जीवन् कष्टेन दुर्भगः ।  
एधेभ्यस् स ययौ जातु  
वन-प्रान्तं समीप-गम् ॥  
तत्रागतस् तदा साधुः  
कश्चित्तं दययाब्रवीत् ।  
किम् अत्र क्लिश्यसे गच्छ  
वनान्तर् इति चाब्रवीत् ॥  
सोऽपि गत्वा वनस्यान्तर्  
अपश्यच्चन्दनद्रुमान् ।  
विस्मितस्स तु तत्काष्ठान्  
विक्रीय सुखितोऽभवत् ॥  
>
> पुनः कदाचित्तं साधुः  
गन्तुं प्राहाग्रतोऽपि सः ।  
सोऽपि गत्वा ततोऽप्यन्तस्  
त्वपश्यद् राजताश् शिलाः ॥  
ता आदाय तु दीनस्सः  
क्रमशो धनिकोऽभवत् ।  
>
> पुनरप्याह तं साधुस्  
ततोऽन्तर् गन्तुम् अग्रतः ॥  
सोऽपि गत्वा ततस् तत्र  
सुवर्ण-शकलान् बहून् ।  
दृष्ट्वानीय प्रमुदितस्  
ततोऽपि धनिकोऽभवत् । 
> 
> पुनरप्याह तं साधुस्  
ततोऽन्तर् गन्तुमग्रतः ।  
सोऽपि गत्वा ततस्तत्र  
वज्रवैडूर्यकान् बहून् ।  
निधीन् अनन्तान् संप्राप्य  
नित्यानन्दयुतोऽभवत् ।  
> 
> एवं हि वर्ततेऽध्यात्म-  
रहस्यं गहनं क्रमात् ॥  
भूतात्मानम् उपक्रम्या-  
ऽऽपरमात्मानमेव च ।  
सर्वं स एव सर्वात्मा  
भाति सर्वत्र सर्वदा ॥

तथा हि श्रुतिस्मृतयः - 

> 'सर्वं तं परादाद्यो ऽन्यत्रात्मनस् सर्वं वेद' (बृ.4-4-6, 6-5-7),  
'पुरुषे त्वाविस्तराम् आत्मा' (ऐ.ब्रा.)  
'स वा एष पुरुषः पञ्चधा पञ्चात्मा,  
येन सर्वमिदं प्रोतम्' (म. ना. 50),  
'भूतात्मा चेन्द्रियात्मा च बुद्ध्यात्मा च तथा भवान् । जीवात्मा परमात्मा च त्वमेवं पञ्चधा स्थितः ॥', 'एको विष्णुर्महद्भूतं पृथग्भूतान्यनेकशः । त्रीन् लोकान् व्याप्य भूतात्मा भुङ्गे विश्वभुगव्ययः' 'एकत्वे सति नानात्वं नानात्वे सति चैकता । अचिन्त्यं ब्रह्मणो रूपं कस्तद्वेदितुमर्हति ॥ 

इत्याद्याः । 

> 'वस्तुतस्त्विदं सर्वं क्षीरे सर्पिरिवार्पितम्' (श्वे.1-16) 

इत्युक्तरित्यनुसारितैत्तिरीयपञ्चकोशमूलम् । 

श्रीभाष्यकारा अपि संसार्यात्मनो भूत-मयत्वं वदन्तीत्यप्यवधेयम्  (ब्र.सू.4-2-5)॥

शिष्टं सर्वं बुद्धिमद्भिस्  
स्वयम् ऊह्यं ततोऽथवा ।  
सेव्यास् सन्तो मार्गयित्वा  
सत्सङ्गस् सर्वभेषजम् ॥ ३ ॥
</details>

<details><summary>सर्वार्थसिद्धिः - ०३</summary>

बाह्याक्षेभ्योऽन्य आत्मा तदखिलविषयप्रत्यभिज्ञातुरैक्यात्  
कर्तुः स्मृत्यादिकार्ये करणमिति मनो मानसिद्धं ततोऽन्यत् ।  
प्राणास्तङ्घातरूपा वपुरुदितनयान्न ध्रुवं चेतयन्ते  
ज्ञानं च ज्ञातृधर्मः क्षणिकमपि च वस्तेन नास्यात्मभावः ॥ ३ ॥  
  
ये पुनरेवमाहुः - चक्षुराद्यन्वयव्यतिरेकानुविधायिरूपादिज्ञानं तन्निष्ठमेवोचितम् । व्यपदिशन्ति च चक्षुः पश्यतीत्यादि; तथा स्पर्शनसुखो वायुः, श्रवणकटुश्शब्द इति । इन्द्रियेषु च विकलेषु विकलोऽहमिति धीर्जायते, सकलेष्वन्यथा; परस्परानुभूतार्थप्रतिसन्धानमपि संस्कारवैचित्र्यात्; तच्चैकशरीरानुप्रवेशायत्तम् । अतो हेत्वादिप्रतिसन्धानमपि सिद्धम् । अहं पश्याम्यहं शृणोमीत्याद्यपि सर्वेषामिन्द्रियाणामहमर्थत्वात्सिद्धम् । पञ्चानामपि व्यवहारहेतुभूतं मुखं प्रवृत्तिकारणं शरीरं च साधारणम् । तेनैक एवायं व्यवहरतीति लौकिकावगमः । अनुमानमपि - चक्षू रूपग्रहणाधिकरणम्, चक्षुष्ट्वात्, यन्नैवं तन्नैवं यथाऽन्यदिति । एवं श्रोत्रादिष्वपीति । तान्प्रत्याचष्टे - बाह्याक्षेभ्य इति ॥ पाण्यादिषूक्तां प्रतिसन्धानानुपपत्तिमिन्द्रियेष्वपि दर्शयितुमाह - तदखिलेति । तेषां चक्षुरादीनां प्रतिनियता विषया रूपादयः । अखिलानां तेषां प्रतिसन्धाता त्वेकः, योऽहं द्रष्टा स ख शृणोमीति । भ्रान्त्या यत्तच्छब्दाभ्यां द्वयोरेकीकार इति चेन्न; द्वयोरप्येकवदेकत्वमोहायोगात्; अन्यस्य मुह्यतोऽनभ्युपगमात् । एकश्चाहं बहुभिरिन्द्रियैरनुभवामीति भेदेन चेति । न च कस्यचिदहं चक्षुरित्यादिधीः, स्थूलोऽहमित्यादिदेहात्मबुद्धेश्चेन्द्रियात्मवादेऽपि दुस्त्यजत्वाद्वरमिह देहात्मवादः । रूपादिज्ञानस्य चक्षुराद्यन्वयव्यतिरेकानुविधानं तत्करणतयाऽपि स्यात् । तथा चाभिमानः चक्षुषा पश्यामि श्रोत्रेण शृणोमीति । अत एव चक्षुः पश्यतीत्यादिकं भाक्तम् । वैकल्यादिधीश्च चक्षुषा विकलोऽहमित्यादिरूपा; नतु चक्षुरहं नास्मीति, विरोधात् । नहि नष्टमिन्द्रियं स्ववैकल्यमनुसन्धत्ते, असत्त्वात् । नाप्यन्यत्, तस्यावैकल्यात् । अन्यथा तत्रापि विरोधात् । यदि परमिन्द्रियान्तरविरहमिन्द्रियान्तराण्यनुसन्दधीरन्; तथाऽपि गतस्येन्द्रियस्य नाहमर्थत्वसिद्धिः । अन्यथा पाण्यादिविकलोऽहमिति बोधेऽपि पाण्यादीनामात्मत्वप्रसङ्गात् । न चेन्द्रियमिन्द्रियान्तरसदसद्बोधक्षमम्; तस्य तदप्रत्यक्षत्वात् । अनुमानतोऽपि बोद्धुस्तस्य रूपाद्यनुपलम्भात्तद्बोधककरणाभाव एवानुमेयः । ततश्चैक एव तत्तत्करणाधीनरूपादिग्रहणोऽहमर्थस्सिद्धः । मिथोऽनुभूतप्रतिसन्धानार्थं च संस्कारवैचित्र्यं किमिति चिन्त्यम् । यद्यात्मान्तरेषु स्मृत्युत्पादनशक्तिः, तन्न; सर्वेषु तत्प्रसङ्गात् । तच्छरीरवर्तिष्विति चेन्न, औदरक्रिम्यादिष्वपि तत्प्रसङ्गात् । शरीरान्तरवर्तित्वात्तत्र न प्रसङ्ग इति चेन्न; भिन्नावयवस्थित्याऽपि प्रतिसन्धानाभावप्रसङ्गात्; सन्निधानस्य चाविशेषात् । संस्काराणां सर्वेन्द्रियसाधारणहृत्कोशवर्तितया शरीरैक्याच्च विशेष इति चेन्न; त्वदिष्टसंस्कारकोशे मानाभावात्, अनेकेषामहमर्थानामेकशरोरयोगे च । ततश्च वरं यथोपलम्भमेकस्मिन्नहमर्थे सर्वैस्संस्काराधानम् । न चोपदेशचेष्टाभिर्मिथो बोधनेनान्योन्यसंस्कारार्पणम्, अदर्शनात् । अविचारितरमणीयोऽयं पञ्चानां परस्परसंस्कारादिलाभ इति, तत्त्वादृशेष्वेव वक्तव्यम् । यदपि शरीराद्यैक्यादेकत्वावगम इति; स किं तत्रत्यानामेव? अन्येषां वा? नाद्यः, परस्परानभिज्ञत्वात्; अनुमानतस्तु भिन्नतयैव सिद्धेः; चक्षुःश्रोत्रादिरूपोऽहमिति भ्रमादर्शनाच्च । न द्वितीयः, स्वशरीरसिद्धप्रकारेण परशरीरेऽपि बहुत्वानुमानात् । केवलव्यतिरेकिभिरिन्द्रियाणां ज्ञातृत्वाद्यनुमानमतिप्रसङ्गाद्यनेकदोषोपहतम् । ततश्चैकस्यैव सर्वग्रहणाधिकरणत्वे त्वस्मन्मते कः प्रद्वेषः? अन्धबधिराद्यभावश्च स्यात्; ज्ञातुर्ज्ञानकरणतयैव चक्षुरादीनां सिद्धेस्तद्विपरीतानुमानानां धर्मिग्राहकबाधश्चेति । अस्तु देहाच्चक्षुरादिभ्यश्चात्माऽन्यः । स तु मन एव स्यात्, देहादेरन्यत्वात् एकत्वेन प्रतिसन्धानोपपत्तेः; असङ्घातरूपत्वेन प्रत्येकादिविकल्पानवकाशाच्च । तदतिरिक्तात्मकॢप्तौ तु गौरवम् । अतो मम मन इति भेदोक्तिः क्लिष्टगत्येति । तत्राह - कर्तुरिति । अयं भावः - किमत्र स्मृत्यादिकरणस्य मनसस्तत्कर्त्रा तादात्म्यं साध्यते? तेन वा कर्तुः? न तावदाद्यः, ततोऽन्यतयैवानुमानतश्शास्त्रतो वा तत्सिद्धेर्धर्मिग्राहकबाधात् । अत एव न द्वितीयः, स्वस्य स्वयमेव स्मृत्यादिकरणमित्यत्र मानाभावाच्च । करणमङ्गीकृत्य कर्तृनिरासः क्रियत इति चेन्न; ज्ञातृमात्रापह्नवे मनसोऽपि ज्ञातृत्वाभावप्रसङ्गात्; तदन्यज्ञातृनिरासे कल्प्येन कॢप्तत्यागायोगात् । अथ कर्तारमङ्गीकृत्य करणत्यागः, तदा मनस आत्मत्वं न साधितं स्यात् । किंतु तस्यासत्त्वम्; तच्च तद्ग्राहकमाने सति न शक्यमिति । अन्यस्त्वाह - प्राणाधीना देहेन्द्रियमनसां प्रवृत्तिः । आत्मशब्दश्च प्राणे दृष्टः, प्राणशब्दश्चात्मनि । प्राणस्थितिगमनाभ्यां च जीवति म्रियत इति व्यवहारः । सुषुप्तावुच्छ्वासनिश्वासप्रवृत्तौ सत्यामपि सामग्र्यभावाद्बोधाभावः । मम प्राणा इत्येतदपि कथंचिन्नेतव्यमिति । अत्र देहात्मवादे निदर्शितान् दोषानतिदिशति - प्राणा इति । अधिकाशङ्का तु, 'प्राणोऽस्मि प्रज्ञात्मा इति श्रुतिस्वारस्यात् । परिहारदार्ढ्याभिप्रायेण ध्रुवशब्दः । देहादिव्यापारहेतुत्वमनैकान्तिकम् । आत्मप्राणशब्दयोर्व्यतिहारोऽनेकार्थतया स्यात् । प्राणस्थित्यादौ जीवतीत्यादिव्यवहार आत्मान्यत्वेऽप्यविरुद्धः । प्राणोऽस्मीति तद्वैशिष्ट्यपरम् । एवमन्यपरवाक्यान्तरैरपि वायुस्वरूपत्वमात्मनो न शङ्क्यम् । सांख्ययोगिमतं तु बहिष्कार्यमेव । अन्ये तु मन्यन्ते - न देहेन्द्रियादिकं भोक्तृ, न च नित्यः कश्चिदन्यः, सुषुप्त्यादौ तेषां भोक्तृत्वादृष्टेः । सति ज्ञाने भोक्तृत्वमिति चेत्तर्हि तस्यैव तदस्तु, किमन्तर्गडुभिरन्यैः? तस्य च भोक्तृत्वमनुकूलप्रतिकूलविषयावगाहित्वम् । तच्च यदृच्छावैचित्र्यादिति नादृष्टाद्यपेक्षा । नच सुषुप्त्यादौ निर्विषयधीसन्ततिसद्भावे किंचिन्मानम्, प्रबोधारम्भसामग्रीवैचित्र्याद्यदृच्छयैव वा जागराद्यज्ञानोपपत्तेरिति । बौद्धास्तु ग्राहकाभिमानारूढोऽनादिधीसन्तान एवात्मा, अहं जानामीत्यादिबोधस्त्वालयविज्ञानवशादाश्रयकल्पनया वा स्यात्; अतिरिक्तस्तु बाधितत्वादनादेय इत्याहुः । तदेतन्मतद्वयं तन्त्रेण निरस्यति - ज्ञानमिति । संविदधीना हि सर्ववस्तुव्यवस्था । ज्ञानं च ज्ञातृधर्मतयैव वेद्यते । नच ज्ञानस्य भोक्तृत्वम् । अनुकूलप्रतिकूलविषयावगाहेऽपि तस्य भोगात्मकत्वं सिध्येत् । मम भोग इति मन्यमानस्तु ज्ञातैव भोक्ता । आनुकूल्यादिकं हि तदपेक्षयैव, उपलम्भविरुद्धकल्पनायोगात् । आलयविज्ञानकॢप्तिश्च निष्प्रमाणिका । उपलब्धस्य च बोद्धुः कुतो बाधः? धर्मधर्मिभावायोगादिति चेन्न; आदावेव तत्साधनात् । प्रत्यभिज्ञातुरेकस्यासंभवादित्यप्ययुक्तम्; क्षणभङ्गादेरपि निरस्तत्वात्; ज्ञानेतरमिथ्यात्वं च निरसिष्यते । अनुपलम्भस्तु बाधकः स्वस्य चेदसिद्धः, परस्य त्वबाधकः, अन्यथा धीसन्ततिभेदादेरप्यसिद्धिप्रसङ्गात् । बुद्धेस्त्वात्मत्वानुमानमिन्द्रियादेरिवायुक्तम् । ननु वर्तमानक्षणमात्रविशिष्टतयाऽऽत्मोपलभ्यते, पूर्वापरकालतदुपाध्यादीनामप्रत्यक्षतया तद्विशिष्टवस्तुप्रत्यक्षत्वायोगात्, अन्यथा परभागस्थितवह्निनाऽपि पर्वतस्य विशिष्टोपलम्भप्रसङ्गेऽनुमानादिप्रमाणभङ्गः स्यादिति; तदप्यसत् । प्रत्यभिज्ञायाः प्राक्कालविशिष्टग्रहणस्य दर्शितत्वात्, नित्यत्वादीनामपि तत्तत्प्रमाणैरुपस्थापनात् । नच नित्योऽहमित्युपलम्भे सर्वकालोपाधिप्रत्यक्षत्वप्रसङ्गः; प्रमाणसिद्धिमात्रेण तथा व्यवहारात्, इष्टं चैतदन्यत्रापीति ॥ ३ ॥ इत्यात्मन इन्द्रियाद्यतिरेकः ॥
</details>


