+++
title = "070 आत्मा चिन्मात्ररूपो"

+++
<details><summary>मूलम्</summary>

आत्मा चिन्मात्ररूपो विकृतिमति जडे बिम्बितो बुद्धितत्त्वे तच्चास्मिँस्तद्विवेकाग्रहणविरचितः पुंसि संसारमोहः ।  
अन्त्या विज्ञानवृत्तिः प्रकृतिपुरुषयोरन्यतां गाहमाना तादृक्संसारभेत्त्री पुरुष इह सदा मुक्त एवेति साङ्ख्याः ॥ ७० ॥
</details>

<details><summary>वरदार्य-सर्वाङ्कषा - ७०</summary>

सांख्यसंमतमोक्षस्वरूपं निराकरिष्यन् प्रथमं तत्संमतं बन्धस्वरूपं वर्णयति - आत्मेत्यादि । वचिन्मात्ररूपः **आत्मा** = चैतन्यमात्रस्वरूपः, न तु चैतन्यगुणकः, एतादृशः आत्मा **विकृतिमति** = महदादिरूपेण विकारभाजि **जडे** =चेतनभिन्ने **बुद्धितत्त्वे** = प्रकृतिपरिणामभूते महत्तत्त्वाख्ये बुद्धितत्त्वे बिम्बितः प्रतिबिम्बितो भवति । **तच्च** = बुद्धितत्त्वं च **अस्मिन्** = पुरुषतत्त्वे बिम्बितं भवति । **तत्** = तस्मात् विवेका- **ग्रहणविरचितः** = बुद्धितत्त्वपुरुषतत्त्वयोः विविक्तत्वाग्रहणेन कल्पितः **पुंसि** = चेतने संसारमोहः भवति ॥ 



**अन्त्या** =अन्तिमा **विज्ञानवृत्तिः** = बुद्धिवृत्तिः प्रकृतिपुरुषयोः **अन्यताम्** = भेदम् **गाहमाना** = विषयीकुर्वन्ती तादृक् **संसारभेत्री** = विवेकाग्रहणनिबन्धनस्य संसारस्य नाशिका भवति । एभिरपि जीवन्मुक्तेरङ्गीकारात् 'अन्त्या' इति बुद्धिवृत्तेर्विशेषणम् । ननु प्रकृतिपुरुषयोरुभयोरपि नित्यत्वात् विभुत्वाच्च तयोस्संसर्गस्य सार्वदिकत्वात् कथं संसारस्य निवृत्तिरित्यत्र - **इह** = एतद्दर्शने पुरुषः सदा मुक्त एव, संसारस्तु, दर्पणे मुखस्येव केवलं भानमात्रम् । प्रकृतिपुरुषविवेकेन तादृशभानस्य निवृत्त्या केवलं स्वस्वरूपेण पुरुषो वर्तते । इदमेव कैवल्यं मुक्तिरित्युच्यते - इति सांख्याः ॥ 

'अहं सदा सुखी स्याम् । कदापि दुःखी न स्याम्' इत्येव सर्वोऽपि मन्यते । तदर्थं सदा प्रयतते च । अथापीष्टसिद्धिः कस्यापि न भवति । भोजनसुखं पाकदुःखाविनाभूतम् । अथवा धनव्ययाविनाभूतम् । अथवोदरव्याध्याद्यविनाभूतम् । 'ये हि संस्पर्शजा भोगा दुःखयोनय एव ते' (गी. 5-22) इत्युक्तम् । **संस्पर्शः** = इन्द्रियसम्बन्धः । तज्जन्याः भोगाः **दुःखयोनयः** = दुःखस्य योनयः, दुःखं योनिः कारणं येषां 

 

[[328]] 

भोगानाम्, दुःखस्य कारणानि, दुःखजन्याश्चेत्यर्थः । पूर्वमपि दुःखम्, अनन्तरमपि दुःखम् । भाविसुखदृष्ट्या पूर्वदुःखं सह्यते । भाविदुःखस्य तदानीं ज्ञातुमशक्त्योदास्यते । 'मधु पश्यसि दुर्बुद्धे ! प्रपातं नैव पश्यसि ' इति खलु न्यायः । एतादृशचिन्तनानां फलान्येव नानाविधानि दर्शनानि, मतानि च । एकैकेनैकैकरीत्या दृष्टत्वात्तानि दर्शनानीत्युच्यन्ते । एवं मतिभेदस्यानिवार्यतया मतानीत्यप्युच्यन्ते ॥ 

तत्र मूलभूतसमस्या त्वियमेव - आत्मनः दुःखित्वं स्वभावः, उत न? यदि दुःखित्वं स्वभावः, तर्हि स्वभावस्य दुरपह्नवत्वात्, कदापि निर्दुःखत्वं न भवेदेव । अतस्तच्चिन्तैव त्याज्या । द्वितीये कल्पे तु तर्हि ' अहं दुःखी' इत्यनुभवः कथं भवति ? स न स्वाभाविकः, किन्त्वौपाधिकः, यतः कदाचिदेव दुःखीति यदि, तर्हि । कः उपाधिः ? एतदारभ्यैव वादानां नानाविधारंभः । उपाधिः - अविद्याशब्देन, मायाशब्देन, मलशब्देन, संवृतिशब्देन, कर्मशब्देन, मिथ्याज्ञानादिशब्देन, प्रकृतिशब्देन वाभिधीयते । चेतनस्य ज्ञानानन्दस्वरूपत्वात् 'विद्यामयः' इत्युच्यते । तस्य दुःखप्रसक्तिरेव स्वतो नास्ति । तत्स्वरूपमाच्छाद्य दुःखानुभवहेतुत्वात्, विद्याविरोधित्वात् उपाधिः अविद्येत्युच्यते - 'दूरमेते विपरीते विषूची अविद्या या च विद्येति ज्ञाता' ( कठ. 1-2-4 ) इति श्रुतिः । **विषूची** = विरुद्धमार्गसूचके एव विद्याविद्ये । ' अविद्यायामन्तरे वर्तमानाः स्वयं धीराः पण्डितंमन्यमानाः । दंद्रम्यमाणाः परियन्ति मूढाः ' (कठ.1-2-5) **दंद्रम्यमाणाः** = परिभ्रमन्तः । 'अस्मान् मायी सृजते विश्वमेतत् तस्मिंश्चान्यो मायया सन्निरुद्धः । मायां तु प्रकृतिं विद्यान्मायिनं तु महेश्वरम् ॥' (श्वे. 4-10) 'दैवी ह्येषा गुणमयी मम माया' (गीता. 7-14 ) **गुणमयी** = त्रिगुणरूपा । ' यथा भवति बालानां गगनं मलिनं मलैः । तथा भवत्यबुद्धानामात्मापि मलिनो मलैः ॥' ( मां. का. 3-8 ) इति । पाशुपतानामयं मलशब्दः । संवृत्तिशब्दो **बौद्धानाम्** = 'संवृत्तिः परमार्थश्च' (बो.च.पं) 'संवृत्या जायते सर्वम्' ( मां. का. 4-57) इत्यादयो द्रष्टव्याः । सन्तु वचनानि विज्ञानं प्रदर्श्यताम् – सुखमेव सहजम्, दुःखं त्वौपाधिकमित्यत्र । किमयं संरंभः – सौषुप्तिकानुभव एव तत्र प्रमाणम् । आपामरम् आ च महाराजम्, आ महापण्डितं च सुप्तोत्थितो जानाति, व्यवहरति च 'सुखमहमस्वाप्सम्' इति । इन्द्रियादीनां सर्वेषां विरतावपि ज्ञायमानमिदं सुखं न हि वैषयिकं भवितुमर्हति । निद्राभङ्गे च महान्तं कोपमनुभवति, कश्मलमनुभवति । कुत इदम्? इत एव तत्; आत्मा तदानीं इन्द्रियमनोबुध्यादिभिरकलुषितः केवलं स्वस्वरूपमात्रेण विराजते । अत आत्मा सुखस्वरूपः । श्रुतिरपि ' तीर्णो हि तदा सर्वान् शोकान्' (बृ. 6-3-22 ) इति । न ह्यात्मापि तदानीं, नासीत् नष्टो वा । ' योऽहं पूर्वमासम्, सुप्तश्च स एवाहमिदानीं प्रबुद्धश्च' इति हि सर्वोऽपि जानाति । सुषुप्तिविज्ञानं च पूर्वमेव प्रदर्शितम् । ननु 'सता सौम्य तदा संपन्नो भवति, स्वमपीतो भवति, तस्मादेनं स्वपितीत्याचक्षते, स्वं ह्यपीतो भवति' (छां. 6-8-1) इति श्रुत्या, ' तदभावो नाडीषु तच्छ्रुतेरात्मनि च' (ब्र.सू.3-2-7) इति सूत्रेण च परमात्मन्येव जीवस्य लयप्रतिपादनात्, सांख्यैश्चेश्वरानङ्गीकारेण सुषुप्तौ तत्र लयासंभवात्, कथं सौषुप्तिकानुभवेन जीवात्मनः आनन्दमयत्वनिर्णयसंभवः? इति चेत् — 

। 

अहो कियान् बालिशस्त्वं निद्रान्ति पशवोऽपि हि । पठित्वा पुस्तकं किं ते निद्रान्ति पशवो बत ॥ 

[[329]] 

 

यत्र कुत्र लयस्स्यात्तु सुषुप्त्यनुभवस्समः । नन्वात्मनि लयः स्याच्चेदानन्दानुभवो भवेत् ॥ यत्र कुत्र लयस्स्याच्चेत् आनन्दस्स्यात् कथं वद ? कक्ष्याभेदस्त्वात्मनः स्यात् 'स्व' शब्दश्रवणात्तदा । 

ईश्वरानङ्गीकारेऽपि किमात्मा नाङ्गीकृतस्तैः । ' स्वमपीतो भवति' इति खलु श्रुतिः । स्वात्मन्येव 

लयः सुषुप्तिः, न त्वीश्वरे लयः । कथं स्वस्मिन्नेव स्वस्य लयो भवेदिति चेत् ; 

; 

अस्त्यात्मनो विशुद्धं हि रूपं सुखमयं सदा । तस्मिन् कलुषितस्त्वात्मा जीवस्तु लयमेष्यति ॥ 'पुरुषे त्वेवाविस्तरामात्मा' इति वचनं पुनः पुनः पठ्यताम् ॥ 

ननु तर्हि सुषुप्तिरेव परमः पुरुषार्थः स्यात् । कथं स्यात् ? पशवोऽपि स्वपन्ति । ततोऽयं पश्वर्थ एव स्यात्, न पुरुषार्थः । तर्हि किमुत्तरम् ? इदमत्रोत्तरम् - कलुषितात्मनः शुद्धात्मनि लयो हि नानाविधः । मूर्च्छायां मरणेऽप्येवं लयो भवति । अत्राप्यावान्तरसूक्षतारतम्यादिकमनुभवसिद्धम् । पुनर्जन्मप्रसक्तिरहितः संपूर्णलय एव हि परमः पुरुषार्थः । सुषुप्तौ तु संपूर्णतया न लयः, पूर्णलयस्यैव मुक्तित्वात् । उत्थानानन्तरं पुनः सांसारिककष्टाद्यनुभवात्, मुक्तेरपुनरावृत्तिरूपाया सर्वविधदुःख निवृत्तिरूपत्वात् । नानाविधैस्सांसारिककेशैः पराहतस्यात्मनो विश्रान्त्यर्थं किञ्चित्कालं सर्वेभ्यो व्यापारेभ्यो विमुच्य पुनर्नवीकर्तुं परमा(विशुद्धा) त्मैव, प्रकृतिरेव (Nature) वा तस्य सुषुप्तिं ददाति । अतस्सुप्तोत्थितः पुनर्नवीकृतो महतोत्साहेन स्वकार्येषु प्रवर्तते । एवमविद्याद्यावृतं सौषुप्तिकं रूपमेव तत्तादृशसुखमयं भासेत चेत्, सर्वकर्मभ्योऽपि विमुक्तं स्वच्छमात्मस्वरूपं कियदानन्दमयं स्यादित्यादि स्वयमभ्यूहनीयम् ॥ 

सर्वेषां प्राणिनामेव स्वात्मा प्रियतमो भवेत् । इति प्रादर्शि मैत्रेयीब्राह्मणे सोपपत्तिकम् ॥ पर्यायरूपं संदृष्टमानुकुल्यं प्रियं सुखम् । अतस्सिद्धैव सर्वेषां स्वात्मनस्सुखरूपता ॥ 

अतः मायाविद्याप्रकृत्यादिपदवाच्येनावृतस्य तस्य माययावरणं यदि स्वभावः, तर्हि कथं वा तन्निवर्तनं शक्यम्, स्वभावस्य दुरतिक्रमत्वादिति जीवस्वरूपस्य पुनः स्वच्छत्वसंपादनं कथं भवेदिति चिन्तनीयम् । अस्योत्तरविषयेऽपि सन्त्यभिप्रायभेदाः ॥ 

तत्र सांख्याः – सत्यम्, आत्मा स्वतः स्वच्छः अविद्यादिसंबन्धानर्हश्च । अथापि, दर्पणस्य मुखस्य च संबन्धाभावेऽपि केवलाभिमुख्यमात्रेण, दर्पणे मुखस्य, मुखे च दर्पणमालिन्यादेश्चारोपात्, दर्पणं मुखवदिव, मुखं च मलिनमिव यथा भासते; तथैव प्रकृतिपुरुषयोः समवधानमात्रात्, प्रकृतिगतकर्तृत्वस्य पुरुषे, पुरुषगतचैतन्यस्य च प्रकृतौ प्रतिफलनवशात् 'चेतनोऽहं करोमि इति व्यवहारः प्रवर्तते । तत्र करोमीति प्रकृतिसान्निध्यनिबन्धनः, चेतनोऽहमिति पुरुषसान्निध्यनिबन्धनः । परस्परारोपात् परस्परविवेकाग्रहप्रयुक्तः विशिष्टारोपमूलकः विशिष्टव्यवहारः । विवेकग्रहणे च 'नाहं करोमि ' इति चेतनो जानाति । प्रकृतिरपि तद्विषये उदास्ते । प्रकृतेरौदासीन्यात् पुरुषोऽपि जातविवेकः केवलं साक्षीवासङ्गोदासीनस्वभाव आस्ते । इयमवस्थैव यावच्छरीरपातं जीवन्मुक्तावस्थेत्युच्यते । शरीरे पतिते च, संपूर्णतो विमुक्तः केवलो भवति । ननु शरीरे पतितेऽपि प्रकृतिपुरुषयोरुभयोरपि विभुत्वात्, संबन्धोऽवर्जनीयः । तर्हि मुक्तोऽपि कुतो न संसरेदिति 

T 

 

[[330]] 

[सांख्यमतपरीक्षा] 

[[141]]. नीरूपे बिम्बितत्वं क्व नु भवति; कथं रूपशून्यस्य तत् स्यात् 

निर्लेपे संसृतिः का; कथमतिविशदो निष्क्रियश्चैष मुह्येत् । 

चेत्, संबन्धमात्रं न संसारहेतुः, किन्तु कर्मवासना । सा निवृत्ता । अतः कथं संसरेत् ? तर्हि किं सांख्यमतं समीचीनं मन्यसे त्वम्? सोऽन्यो विषयः । सर्वमुपरि स्पष्टं भविष्यति ॥ 

प्रकृतमनुस्मरामः । यद्यात्मा संसारार्हः, तर्हि तस्य तस्मान्मोचनं वा कथं संभवति ? अतः सः सदैव स्वच्छः । निर्धर्मकः खलु सः । धर्माः सर्वे प्रकृतेरेव । यद्यपि प्रकृतिरपि त्रिगुणात्मिका, न त्रिगुणाश्रया । अथापि प्रकृतिपुरुषयोस्संयोगविशेषकृत एव धर्मधर्मिभावकल्पनादिः, तन्मूलकव्यवहारादिश्च । धर्माणामागन्तुकापायित्वस्य प्रत्यक्षमेव दर्शनात्, ते यदि सहजा आत्मनः, आत्मापि तर्हि तत्तद्धर्मित्वेन, तच्छून्यत्वेन च विकारी स्यादेव, 'उपयन्नपयन् धर्मो विकरोति हि धर्मिणम्' इति न्यायात् । अतः स सदा मुक्त एव । तस्मात् सूष्टूक्तम् ‘तस्मान्न बध्यतेऽद्धा न मुच्यते नापि संसरति कश्चित् । संसरति बध्यते मुच्यते च नानाश्रया प्रकृतिः॥' (सां. का. 62 ) इति । परन्तु विवर्तवाद इव व्यवहारः सर्वोऽपि न मिथ्या, किन्त्विौपाधिक इति विशेष इति न विस्मर्तव्यम् ॥ ७० ॥
</details>

<details><summary>सर्वार्थसिद्धिः - ७०</summary>

आत्मा चिन्मात्ररूपो विकृतिमति जडे बिम्बितो बुद्धितत्त्वे  
तच्चास्मिँस्तद्विवेकाग्रहणविरचितः पुंसि संसारमोहः ।  
अन्त्या विज्ञानवृत्तिः प्रकृतिपुरुषयोरन्यतां गाहमाना  
तादृक्संसारभेत्त्री पुरुष इह सदा मुक्त एवेति साङ्ख्याः ॥ ७० ॥  
अथ सांख्योक्तं चिदचिद्विवेकं संसारं तन्निवृत्तिप्रकारं च संगृह्णाति - आत्मेति ॥ चिन्मात्ररूप इति पुरुषस्वरूपशोधनम्, नासावचित्स्वभावः, नच ज्ञातेत्यर्थः । विकृतिमति जड इत्यचेतनधर्माणामुपलक्षणम् । एवं हि विविञ्चते -'मूलप्रकृतिरविकृतिर्महदाद्याः प्रकृतिविकृतयस्सप्त । षोडशकस्तु विकारो न प्रकृतिर्न विकृतिः पुरुषः ॥' 'त्रिगुणमविवेकि विषयः सामान्यमचेतनं प्रसवधर्मि । व्यक्तं तथा प्रधानं तद्विपरीतस्तथा च पुमान् ॥' इति । बिम्बित इत्यादिना प्रकृतिपुरुषयोरितरेतरधर्माध्यासे हेतुविशेष उच्यते । अप्रकाशमाने कथं तद्धर्माध्यास इत्यत्रोक्तम् - तच्चास्मिन्निति । स चाध्यास एवं कथ्यते - 'तस्मात्तत्संयोगादचेतनं चेतनावदिव लिङ्गम् । गुणकर्तृत्वे च तथा कर्तेव भवत्युदासीनः ॥' इति । फलितमाह - तदिति । विवेकः - भेदः । तदग्रहणशब्देन सामग्र्येकदेशोपादानम् ॥ 'ज्ञानेन चापवर्गो विपर्ययात्तद्विपर्यासः । वैराग्यात्प्रकृतिलयः संसारो भवति राजसाद्रागात् ॥' इति कारणान्तरमपि हि संगृह्यते । कृपाणप्रतिफलितमुखमलिनतान्यायसूचनाय मोहशब्दः । अस्य किं निवर्तकमित्यत्राह - अन्त्येति । विज्ञानवृत्तिः - विज्ञानरूपान्तःकरणवृत्तिः, विज्ञानस्य वा बुद्धितत्त्वस्य विवेकख्यातिरूपा परिणतिः । 'विवेकख्यातिपर्यन्तमज्ञानं चितचेष्टितम् । 'एवं तत्त्वाभ्यासान्नास्मि न मे नाहमित्यपरिशेषम् । अविपर्ययाद्विशुद्धं केवलमुत्पद्यते ज्ञानम् ॥' तेन निवृत्तप्रसवामर्थवशात्सप्तरूपविनिवृत्ताम् । प्रकृतिं पश्यति पुरुषः प्रेक्षकवदवस्थितस्सुस्थः ॥ प्रकृतेस्सुकुमारतरं न किंचिदस्तीति मे मतिर्भवति ॥ या दृष्टाऽस्मीति पुनर्न दर्शनमुपैति पुरुषस्य ॥ इति । स्फटिकरागनिवृत्तिन्यायसूचनाय तादृक्छब्दः । यद्यपि संसारः पुरुषस्यारोपितः, तथाऽपि तद्भ्रमो दुस्त्यज इत्यत्राह -पुरुष इति । इह - संसारे वर्तमानेऽपि, पुरुषस्तु भ्रान्त्याऽप्यनाघ्रातस्सर्वदा पुष्करपलाशवन्निर्लेप इत्यर्थः । तथा चाहुः - 'तस्मान्न बध्यतेऽद्वा न मुच्यते नापि संसरति कश्चित् । संसरति बध्यते मुच्यते च नानाश्रया प्रकृतिः ॥' इति ॥ ७० ॥ इति समीक्षोक्तसंसारानुवादः ॥
</details>


