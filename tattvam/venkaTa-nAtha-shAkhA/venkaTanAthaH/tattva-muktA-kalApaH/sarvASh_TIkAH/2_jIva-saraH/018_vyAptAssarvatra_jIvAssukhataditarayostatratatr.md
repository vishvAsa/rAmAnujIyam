+++
title = "018 व्याप्तास्सर्वत्र जीवास्सुखतदितरयोस्तत्रतत्रोपलम्भान्निर्वाह्ये"

+++
<details><summary>मूलम्</summary>

व्याप्तास्सर्वत्र जीवास्सुखतदितरयोस्तत्रतत्रोपलम्भान्निर्वाह्ये देहगत्या गतिरिह वितथा तद्वतोऽपीति चेन्न ।  
वक्त्री पञ्चाग्निविद्याप्रभृतिषु भविनां स्वस्वरूपेण सिद्धं यातायातप्रकारं श्रुतिरगतिरिमां लाघवोक्तिं शृणोतु ॥ १८ ॥
</details>

<details><summary>वरदार्य-सर्वाङ्कषा - १८</summary>

आत्मनित्यत्वविचारं परिसमाप्य, जीवात्मनां अणुत्वं सिषाधयिषुः तत्प्रतिकोटिभूतं वैशेषिकसंमतं विभुत्वमाशंक्य निराकरोति - व्याप्ता इत्यादिना । जीवाः सर्वत्र **व्याप्ताः** = विभुपरिमाणवन्त इति यावत्। तत्र हेतु :- सुखतदितरयोः तत्रतत्रोपलंभात् इति । सुखस्य, **तदितरस्य** = दुःखस्य च तत्र **तत्र** = तत्तद्देशेषु **उपलंभात्** =अनुभवात् । कार्यसामान्यं प्रति हि कालः, देशः, अदृष्टपदवाच्ये पुण्यापुण्ये, ईश्वरश्चेति चत्वारि साधारणकारणानि । ‘बाल्ये योऽहं दुःख्यासम्, स एवाहमद्य सुखी' इति कालभेदेनैकस्य प्रत्यभिज्ञानात्, तावत्कालव्याप्त्या यथा नित्यत्वमात्मन आवश्यकम्, तथा काश्यादिदेशभेदेन सुखदुःखादेः प्रत्यभिज्ञानात् तावद्देशव्याप्तिरपि आत्मन आवश्यकी । अल्पदेशव्याप्तौ तस्य मध्यमपरिमाणरूपत्वादनित्यत्वापत्त्या, सर्वदेशव्याप्तिरावश्यकीति तस्य विभुत्वसिद्धिः । अथवा, एकस्य जीवस्य सुखदुःखानुगुणघटनादेर्देशान्तरादिष्वप्यावश्यकत्वात् तत्रात्मनस्सन्निधानमावश्यक ( श्लो. 19) मिति विभुत्वसिद्धिः । किञ्च सुखदुःखादीनां 

[[195]] 

वक्त्री पञ्चाग्निविद्याप्रभृतिषु भविनां स्वस्वरूपेण सिद्धं 

यातायातप्रकारं श्रुतिरगतिरिमां लाघवोक्तिं शृणोतु ॥18॥ 

 

बहुषु देहदेशेषु युगपदुपलब्धेः इत्यर्थः । इतरपदेन ज्ञानादीनामपि ग्रहणम् । 'पादे शिरसि च मे वेदना' इति युगपदेव स्थानद्वयेऽपि वेदनानुभवदर्शनात् आत्मनः शरीरे पूर्णव्याप्तिरावश्यकी । आत्मनोऽणुत्वे युगपत् स्थानद्वयेऽवस्थानासंभवात् तथानुभवो न स्यात् । शरीरानुगुणपरिमाणवत्त्वे च, मध्यमपरिमाणवत्त्वेन घटादिवत् नाशप्रसङ्गः । किञ्च जन्मभेदेन शरीराणामपि न्यूनाधिकपरिणामवत्त्वात् आत्मनोऽपि वृद्धिह्रासादिमत्त्व - प्रसङ्गादनित्यत्वप्रसङ्गः । एकस्मिन्नेव जन्मन्यपि बाल्ययौवनाद्यवस्थाभेदेन शरीरस्य वृद्धिहासभाक्त्वाच्चात्मनोऽनित्यत्वप्रसङ्गः । न चात्मनो विभुत्वे, शरीराद्बहिरपि तस्य सत्त्वेन, शरीराद्वहिरपि सुखदुःखाद्युपलब्धिप्रसङ्ग इति वाच्यम् । सुखदुःखाद्यनुभवं प्रति शरीरेन्द्रियादीनामप्यावश्यकत्वात्, शरीरबहिर्देशावच्छेदेन इन्द्रियाणामभावात् न सुखाद्यनुभवप्रसक्तिः । तत्र शरीरमवच्छेदकतया, इन्द्रियाद्याश्रयतया च कारणम्, मनः असमवायिकारणसंयोगाश्रयतया कारणम्, इन्द्रियाणि विषयग्राहकानि । इन्द्रियाश्रयत्वम् भोगावच्छेदकत्वं च शरीरलक्षणम् । सिद्धान्तसंमताया जीवाणुत्वसाधकयुक्तेरन्यथासिद्धिमाह - देहगत्या - उभयपक्षसंमतया शरीरगत्यैव **निर्वाह्ये** = तत्र तत्र जीवगमनस्य निर्वोढुं शक्यत्वे, तद्वतोऽपि देहिनो जीवस्यापि **इह** = तत्तद्देशे **गतिः** = गतिकल्पना **वितथा** = व्यर्था । तथा च तत्कल्पने गौरवम् ॥ 

तदेतन्निराकरोति - इति चेत्, नेति । हेतुमाहवक्त्रीत्यादि ॥ **पञ्चाग्निविद्याप्रभृतिषु** = उपनिषत्प्रतिपादितासु ब्रह्मविद्यासु अन्यतमा पञ्चाग्निविद्येति छान्दोग्ये (5-3) बृहदारण्यके (8-2) च पठिता । तत्प्रभृतिषु बहुषु स्थलेषु **भविनाम्** = संसारिजीवानाम् स्वस्वरूपेण **सिद्धम्** = तत्तज्जीवस्वरूपेणैव वर्णितम्, नतु शरीरद्वारकम् **यातायातप्रकारम्** = गमनागमनरीतिम् **वक्त्री** = प्रतिपादयन्ती, **अगतिः** = **गत्यन्तररहिता** =प्रकारान्तरेण नेतुमशक्या । **श्रुतिः** = 'आत्मा निष्क्रामति' (बृ.6-4-2) इत्याद्युपनिषद्वाणी **इमाम्** = भवता प्रतिपादिताम् **लाघवोक्तिम्** = लाघववचनम् शृणोतु इति नर्मोक्तिः । एकस्य वस्तुनः स्वरूपं यदा अस्मद्बुद्ध्या निर्णेतव्यं भवति, तदा अस्माकं बुद्धिः लाघवगौरवे परिशील्य, लघुपक्षमेवाश्रयेत् । 'अत्केचेन्मधु विन्देत किमर्थं पर्वतं व्रजेत्' इति न्यायात् । श्रुत्यैव निर्णेयेऽर्थे, युक्त्या निर्णेयांशस्याभावात् लाघवगौरवचिन्ताया एवानवसरात्, न गौरवप्रसक्तिः ॥ 

'सव 

प्र 

‘तेन प्रद्योतेनैष आत्मा निष्क्रामति चक्षुषो वा मूर्ध्वो वान्येभ्यो वा शरीरदेशेभ्यः (बृ.6-4-2) इति उत्क्रान्तिः, 'स वायुमागच्छति' (बृ. 7-10-1) इति गतिः स तत्र पर्येति' (छां. 8-12-3) इति मुक्तिकालिकविहार इत्यादिकं जीवानां श्रुतिसिद्धम् । इदं सर्वं आत्मनो विभुत्वे न संभवति । मध्यमपरिमाणवत्त्वेऽनित्यत्वप्रसङ्गः । अतः परिशेषादणुत्वसिद्धिः । देशान्तरे सुखदुःखघटनादिकं समनन्तरश्लोके समर्थ्यते । ननु 'एष एतत्प्राणान् गृहीत्वा स्वे शरीरे यथा कामं परिवर्तते' (बृ.4-1-18 ) इति प्राणाधीनसञ्चारस्यैवात्मनो वर्णनात्, आत्मनः स्वस्वरूपेण गमनाभावात्, 'आत्मा निष्क्रामति' इत्यत्रापि आत्मपदं प्राणोपहितजीवपरमेव । 'स तत्र 

 

[[196]] 

89. 

[जीवाविभुत्वेऽनुपपत्तिनिरासः ] 

अव्यापित्वेऽपि पुंसोऽभिमतबहुवपुः प्रेरणे यौगपद्यं 

ज्ञानव्याप्त्योपपन्नं बहुषु च वपुषोऽशेषु निर्वाह एषः । 

पर्येति' इत्यादिनाभिहितं मुक्तिकालिकसञ्चारादिकमपि, अर्थवादरूपं स्यात् । अथवा भवतां मते मुक्तावपि दिव्यानां शरीरेन्द्रियादीनामङ्गीकारात् औपाधिकमेव विहारादिकमपि स्यात् । अतश्च जीवस्य विभुत्वमेव युक्तमिति चेत्, 'प्राणान् गृहीत्वा' इति वाक्यस्य स्वप्नविषयकत्वात्, संसार्यात्मनः गमनादेरौपाधिकत्व-' संभवात् । 'एष आत्मा निष्क्रामति' इति प्रकरणे 'तमुक्रामन्तं प्राणोऽनूत्क्रामति' इति प्रथममुत्क्रामन्तं आत्मानमनुसृत्य प्राणोत्क्रमणस्य प्रत्येकमेव श्रवणात्, जीवस्य प्रत्येकं गमनं सिद्धमेव ॥ 

यद्यपि जीवात्मन उत्क्रान्तिगत्यादिकं सूक्ष्मशरीरविशिष्टस्यैव, न तु शुद्धस्यात्मनः परं तु सूक्ष्मं शरीरं बन्धप्रयोजकम् ; ‘देहयोगाद्वा सोऽपि ' ( ब्र. सू. 3-2-5 ) इति सूत्रणात् । अतस्तदुत्क्रान्त्यादिकारणं न भवितुमर्हति । किञ्च मुक्तौ जीवात्मनः संपूर्णतया ज्ञानविकासात्, शरीरेन्द्रियादिकमलङ्कारमात्रमित्यङ्गीकारात् न तदधीनत्वं जीवस्याङ्गीकृतम् । एवं मुक्तेरेव सहजस्थितिरूपत्वाद्गमनादिकं स्वरूपकृतमिति जीवस्य स्वरूपतो गमनमनिवार्यम् । अधिकं मुक्तिप्रकरणे विचार्यते । अतो जीवात्माऽणुरेव ॥ 

'एषोऽणुरात्मा चेतसा वेदितव्यः' (मुं. 3-1-9 ) 'आराग्रमात्रो ह्यवरोऽपि दृष्टः' (श्वे. 5-8 ) इत्यादौ तु कण्ठत एवाणुत्वमुच्यते । यद्यप्युपनिषद्भाष्यकारैः परमात्मप्रकरणत्वात् एषोऽणुरित्यादिः परमात्मपरो व्याख्यातः, अणुः - दुर्ज्ञेय इत्यर्थ इति । परन्तु समनन्तरमन्त्रस्य जीवपरत्वात् श्रीभाष्यकारैः जीवपर एव व्याख्यातः (श्री. भा. 2-3-23 ) ॥ श्वेताश्वतरश्रुतौ अवरपदश्रवणाज्जीवपरत्वे न विवादः । अरा एवाराः रथचक्रे नेमेः नाभेश्च संघटकाः दीर्घदारुखण्डाः । तस्याग्रम् - तदेकदेशः । रथो हि महान् । तस्य चक्रं ततोऽप्यल्पम् । चक्रस्याराः ततोऽप्यल्पाः । तस्याग्रं ततोऽपि सूक्ष्मम् । तावत्प्रमाणको जीव इत्यर्थः । ‘वालाग्रशतभागस्य’ इत्यत्राप्येवमेव । 'वालाग्रम्' इति अत्यल्पपरिमाणस्य संज्ञेति केचित् ॥ १८ ॥
</details>

<details><summary>सर्वार्थसिद्धिः - १८</summary>

व्याप्तास्सर्वत्र जीवास्सुखतदितरयोस्तत्रतत्रोपलम्भा-  
न्निर्वाह्ये देहगत्यागतिरिह वितथा तद्वतोऽपीति चेन्न ।  
वक्त्री पञ्चाग्निविद्याप्रभृतिषु भविनां स्वस्वरूपेण सिद्धं  
यातायातप्रकारं श्रुतिरगतिरिमां लाधवोक्तिं शृणोतु ॥ १८ ॥  
  
'नित्यस्सर्वगत' इति श्रुत्या आत्मनां नित्यत्वे तत्सहचरितं सर्वगतत्वमपि स्यादिति शङ्कते - व्याप्ता इति ॥ आगमस्यानुग्राहकमाह - सुखेति । तदितरशब्दोऽत्र दुःखवत् धीच्छादीनामपि संग्राहकः । अविभुत्वे सर्वत्र दुःखाद्युपलम्भो न स्यादित्यर्थः । आत्मगत्या सर्वत्र सुखादीति शङ्कां गौरवप्रसक्त्या वारयति - निर्वाह्य इति । अत्र श्रुतेरन्यपरत्वाभिप्रायेण प्रतिवक्ति - नेति । सर्वगतत्वोक्तिस्तावत् ('अग्निर्यथैको भुवनं प्रविष्टः', 'वायुस्सर्वगतो महान्' इत्यादिवदेकजातीयानां सर्वत्रानुप्रवेशान्नेतुं शक्या । गतेश्च श्रुतत्वान्न कल्पनागौरवमित्याह - वक्त्रीति । प्रभृतिशब्देन 'तेन प्रद्योतेनैष आत्मा निष्क्रामति तमुत्क्रामन्तं प्राणोऽनूत्क्रामति प्राणमनूत्क्रामन्तं सर्वे प्राणा अनूत्क्रामन्ति इत्यादयस्संगृह्यन्ते । न च तासां श्रुतीनां प्राणानूत्क्रमणादिभिरन्यथासिद्धिरास्थेया' इत्यगतिशब्दाभिप्रायः ॥ १८ ॥
</details>


