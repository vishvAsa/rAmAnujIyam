+++
title = "002 स्याद्वाऽसौ चर्मदृष्टेरयमहमिति"

+++
<details><summary>मूलम्</summary>

स्याद्वाऽसौ चर्मदृष्टेरयमहमिति धीर्देह एवात्मजुष्टे निष्टप्ते लोहपिण्डे हुतवहमतिवद्भेदकाख्यातिमूला ।  
श्रुत्यर्थापत्तिभिश्च श्रुतिभिरपि च नस्सर्वदोषोज्झिताभिः देही देहान्तराप्तिक्षम इह विदितस्संविदानन्दरूपः ॥ २ ॥
</details>

<details><summary>वरदार्य-सर्वाङ्कषा</summary>

ननु 'स्थूलोऽहं जानामि ' ' कृशोऽहं सुखी' इत्यादिप्रतीत्या देहधर्मैः स्थूलत्वकृशत्वादिभिस्सह भवदभिमतसुखाद्यात्मधर्माणां सामानधिकरण्यानुभवव्यवहारयोः बहुलं दर्शनात् अहमर्थत्वेनाभिमतः आत्मा शरीरमेव, स्थौल्यादीनां भवदात्मन्यसंभवात् । लोकव्यवस्था तु कण्टकतैक्षण्यादिवत्, पश्वादिवद्वा स्वभावादेवोपपद्यते । न हि कण्टकानां तैक्ष्ण्यं केनचित् बुद्धिपूर्वकं कृतम् । न वा पश्वादीनां पूर्वकर्मापेक्षा । अत एव अन्धकारे निमीलितचक्षुषो वा स्वशरीरस्थितिचलनादिकं स्वसंवेद्यं संगच्छते । यदि शरीरमहमर्थो न स्यात्, कथमिदं स्वसंवेद्यत्वं सर्वानुभवसिद्धं संगच्छेत । न चेदमानुमानिकम्; हेत्वादेरदर्शनात्, अपरोक्षतयैवानुभवाच्च । एवमपरोक्षतयैवानुभवे सति शरीरातिरिक्तस्य प्रत्येकमदर्शनाच्च शरीरमेवाहमर्थ आत्मा । एतेन ‘सङ्घातत्वादिभिर्वा’ इत्याद्यपि निरस्तम् । अबाधितापरोक्षानुभवस्यातिप्रबलत्वेन तेन अनुमानस्य बाधात् । किञ्च ‘विज्ञानघन एवैतेभ्यो भूतेभ्यस्समुत्थाय तान्येवानु विनश्यति, न प्रेत्य संज्ञास्ति' (बृ.4-4-12) स्पष्टं शरीरचैतन्यवादं श्रुतिरेव वर्णयति । न चेदं पूर्वपक्षरूपम् एतद्वचनं श्रुत्वा 'अत्रैव मा भगवानमूमुहन्न प्रेत्य संज्ञास्तीति' इति पृष्टवत्यै मैत्रेय्यै 'न वा अरे अहं मोहं ब्रवीमि इति हि प्रत्याह याज्ञवल्क्यः । अतो भूतचैतन्यवादः श्रुतिसंमतः । अपि च शरीरातिरिक्तस्यात्मनस्सद्भावे प्रमाणं किम् ? न तावत् 'अहम्' इत्यनुभवः, शरीरवत एव तथानुभवात् । न च ' मम शरीरम्' इति व्यवहारात्तत्सिद्धिः, 'मामात्मा' इतिवदुपपत्तेः ।

'ममात्मा' इति प्रतीतेस् त्वयैवौपचारिकत्वाङ्गीकाराद्  
इति शङ्कायाम् आह – स्याद्वासावित्यादिना ।  
**निष्टप्ते** = सम्यक् तप्ते **लोहपिण्डे** = अयःपिण्डे  
**हुतवह-मतिवत्** = वह्निबुद्धिवत् **भेदकाख्यातिमूला** = भेदकाकाराज्ञान-मूला  
‘अयम् अहम्' इत्यसौ **धीः** = अनुभवः चर्मदृष्टेः स्थूल-बुद्धेः  
**आत्मजुष्टे देह एव** आत्म-सहित-देह-विषयिण्य् एव **स्याद् वा** = भवेद्वा ।  
**वा** इति प्रौढिवादः ।  
तेन 'न मांस-चक्षुर् अभिवीक्षते तम्' इतिवत्  
ज्ञानिनो ये न भवन्ति,  
तेषां चर्म-चक्षुषां स्वात्म-संदर्शनं कथं वा संभवीति सूचितम् ।  
'देह एव' इत्यत्र **एवकारो** ऽयोग-व्यवच्छेदे,  
न त्व् अन्य-योग-व्यवच्छेदे,  
इन्द्रिय-प्रभृतिष्व् अपि 'अहं पश्यामि' इत्यादाव्  
अहम् इति प्रतीतेर् जायमानत्वात् ॥ 

वस्तुतस्तु वैदिकानां वेदेनैव तत् सिद्धिर् इत्याह-  
श्रुत्यर्थापत्तिभिश्-चेत्यादि ।  
**श्रुत्यर्थापत्तिभिश्च** = श्रुत्यैव सिद्धा अर्थापत्तयः,  
ताभिश्च 'अग्निहोत्रं जुहुयात् स्वर्गकामः' इत्यादिभिः  
पारलौकिक-फल-विधायकैः वाक्यैश् च ।  
शरीरातिरिक्तात्मनोऽभावे एतादृशविधयः अर्थ-शून्यास् स्युः ।  
इयमेव श्रुतार्थापत्तिर् इत्य् उच्यते ।  

अपि च श्रुतिभिः इति _दृष्टार्थापत्तिः_ ।  

ननु 

> 'पीनो देवदत्तः' इत्यादौ पीनत्वादिः दृष्टोऽर्थः ।  
तद्-अनुपपत्त्या रात्रि-भोजन-कल्पनं दृष्टार्थापत्तिरिति प्रसिद्धम् ।  
भवता तु 'श्रुतिः' दृष्टार्थापत्तिर् उच्यते, कथमिदम्? श्रुतिः खलु शब्दः ।? 

सत्यम्! लौकिकानां सा दृष्टार्थापत्तिः ।  
वैदिकानां तु श्रुतिरेव दिव्यं चक्षुः ।  
दृश्यते किल वैदिकानां निर्देशः -  
'श्रुति-स्मृतिभ्याम्' इति वक्तव्ये 'दृष्ट-स्मृतिभ्याम् ' ( ब्र. सू. 3-1-8 ) इति ।  
प्रत्यक्षा श्रुतिः, श्रुतार्थानाम् अनुपपत्तिश् च विवक्षिता ।  

**सर्वदोषोज्झिताभिः** = पौरुषेयत्व-प्रयुक्ताप्रामाण्य-शङ्का-हेतु-दूराभिः श्रुतिभिश् चेति  श्रुतिविशेषणं,  
तस्या वैशिष्ट्य-प्रदर्शनार्थम् ।  
**नः** = वैदिकानामस्माकम् **इह** = एतद्-विषये  
**देही** = देहस्वामी, अत एव देहातिरिक्तः **देहान्तराप्ति-क्षमः** = देहान्तर-प्राप्त्य्-अर्हः = जन्मान्तरप्राप्त्यर्हः अत एव शरीरातिरिक्तः, स्वरूपतस्तु **संविदानन्दरूपः** = ज्ञानानन्दमयः **विदितः** = निश्चितः । 'च' कारेण स्मृतिरपि विवक्षिता 'देही नित्यमवध्योऽयं देहे' ( गी. 2-30) इत्यादिरूपा । श्रुतिश्च 'ज्ञाज्ञौ द्वावजौ' (श्वे. 1-9 ) इति 'अस्य प्रकरणग्रन्थत्वेन स्वीयानुद्दिश्यैव एतद्ग्रन्थकरणात्, देहातिरिक्तात्मसद्भावे श्रुतिरेव प्रमाणतयोपन्यस्यते । नास्तिकैस्साकं विवादे तु, तैः वेदप्रामाण्यानङ्गीकारात्, नैवं वक्तुं शक्यम्; अनुमानमेव प्रमाणं प्रदर्शनीयम् । अत एव 'सुखदुःखज्ञानान्यात्मनो लिङ्गम् ' ( न्या. सू. 1-1-2 ) ' प्रवृत्त्याद्यनुमेयोऽयं रथगत्येव सारथिः (मुक्ता. प्रत्यक्ष) इत्याद्युच्यते । एकस्मिन्नेव विषये प्रमाणद्वयप्रवृत्तौ न कश्चन विरोध इति ज्ञेयम् । समनन्तरश्लोकेऽपीदं स्पष्टम् ॥ 


[[132]]

ननु भोः ! इदं प्रथमं विविच्यताम् । 'अयमहम्' इति धीः किं देहे आत्मभ्रमः, उत आत्मनि देहभ्रमः ? भ्रमस्थले सर्वत्र हि त्रयमावश्यकम् - अधिष्ठानम्, अध्यस्तम्, साधारणाकारश्चेति । यथा रज्जुरधिष्ठानम्, तत्राध्यस्तस्सर्पः, अध्यासहेतुश्च उभयोस्साधारणाकारो दैर्घ्यादिः । 'अयं सर्पः' इति भ्रमे इदं त्रयमावश्यकम् । तथा प्रकृते 'अयम्' इति शरीरम्, 'अहम्' इत्यात्मा । उभयोस्साधारणाकारः प्रत्यक्त्वमेव वक्तव्यम् । जडस्य शरीरस्य प्रत्यक्त्वं कथं वा भवेत् ?

ननु चात्राचार्यैः ‘निष्टप्ते लोहपिण्डे' इत्यादिनात्यन्ततप्ताय एव दृष्टान्ततयाभ्यधायि । सम्यक् तप्तं रक्तवर्णं अयः ‘अयं वह्निः' इत्येव वदन्ति जनाः । तद्वत् शरीरं सर्वमाविश्य जीवो वर्तते यतः, तत एव 'अयमहम्' इति व्यवहरन्ति जनाः । अतोऽत्रोभयसाधारणाकारो नापेक्ष्यते । न हि अयसोऽग्नेश्च साधारणाकारो वर्तते । आरोपस्थले सर्वत्राप्येवमेव । 'लोहितः स्फटिकः' इत्यादौ स्पष्टमिदम् । न हि स्फटिकजपाकुसुमयोः साधारणधर्मः कश्चिदस्ति । अयसि वह्निव्यवहारो हि द्विविधः - अयसो वह्नेश्च भेदं जानतां प्रौढमतीनाम् व्यवहार एकः, भेदमजानतामभेदं पश्यतामप्रौढमतीनामपरः । आद्यस्त्वारोपः, अत एवौपचारिकः । द्वितीयस्तु आरोपाज्ञानाद्भ्रमः । आचार्यैस्तु 'भेदकाख्यातिमूला' इति विशेषणात् द्वितीय एवात्र दृष्टान्तत्वेनाभिमत इति भाति । न चौपाधिकत्वाज्ञानमेव विवक्षितम्, न तु भ्रम इति वाच्यम्; अयि भोः साधो! अज्ञातौपाधिकत्वभ्रमत्वयोः को विशेषः ? विविच्यताम् । शुक्तिरजतभ्रमोऽपि सादृश्यौपाधिक एव । भास्वरशुक्कुरूपमेव किलात्रोपाधिः । एवञ्च 'लोहपिण्डे हुतवहमतिवत्' इति भ्रमोऽपि एवमेव वक्तव्यः। बालास्तु आरोपमपि न जानन्ति; उपाधिमपि न जानन्ति । किन्तु अनुभवमात्रं तेषाम् । अत एव खलु 'इन्द्रियैरुपलब्धं यत् तत् तत्त्वेन तु गृह्यते । जातास्तत्त्वविदो बालाः तत्त्वज्ञानेन किं फलम्' इत्युपहसन्ति बौद्धाः । अतश्च प्रकृते ' अयो दहति' इतिवत् देहात्मभ्रमश्चेत्, कारणमुपपाद्यताम् । अयसः अग्न्यावेशः प्रत्यक्षसिद्धः । प्रकृते देहे जीवव्याप्तिः कथम्, तस्याणुत्वात् । न च तद्धर्मस्य ज्ञानस्य व्याप्तिरस्तीति वाच्यम् । धर्मभूतज्ञानस्य प्रत्यक्त्वाभावात् । 'स्थूलोऽहं जानामि' इत्यस्य प्रत्यक्त्वानुभवरूपत्वात् । अतः कथं देहात्मभ्रमः ?

अथवा पश्यामो गहनानिमाननुभवान् अग्रेऽख्यातिप्रकरणे (बुद्धि. 14 ) । प्रकृते. 'अयमहम्' इति धीः अयसि वह्निव्याप्तिवत्, देहे चैतन्यव्याप्त्या जायत इति स्पष्टमुक्तम् । सर्वपिक्षयान्तर्वर्तमानं प्रत्यगात्मतत्त्वम् बुद्धिमनइन्द्रियप्राणशरीरपर्यन्तं संक्रान्तं सत्, तत्र सर्वत्राहंप्रत्ययं जनयति । एवञ्च यस्य संक्रमणेनेतरदपि प्रत्यगिव भाति, तस्यैव प्रत्यक्त्वं सहजम्, इतरत्र तु तदौपाधिकम् । अतः प्रत्यक्चैतन्यं शरीरमभिव्याप्य, प्रसृत्य शरीराकारमापन्नमहंप्रत्यहेतुः प्रौढमतीनाम् ' अयो दहति' इतिवत् । अत एव निमीलितचक्षुषोऽपि शरीरं स्वयं भासते । न हि तत्र स्थूलं शरीरं भातुमलम्, तस्य जडत्वेन बाह्यत्वात् । नापि मानसं भानम्, बाह्ये विषये मानसोऽस्वातन्त्र्यात् । अतः प्रत्यगात्मचैतन्यमेव सर्वत्राहंप्रत्ययहेतुः ॥

ननु धर्मभूतज्ञानस्यैव शरीरव्याप्तेः प्रतिपादनात् तस्य प्रत्यक्त्वाभावात्, तदवच्छिन्ने शरीरे कथं प्रत्यक्त्वभानमिति चेत्, अग्रे चतुर्थश्लोकेऽस्यार्थस्याचार्यैरवोपक्षेपादधिकं तत्र विचारयामः । प्रकृते, निमीलितचक्षुषः

F

[[133]]



शरीराकारेण परिणतस्य चैतन्यस्य स्वप्रकाशत्वात्, प्रत्यक्त्वाच्च तदवच्छिन्ने शरीरेऽपि अयसि वह्निवत् प्रत्यक्त्वभानमावश्यकम् । अथवा प्राणस्य सर्वशरीरव्याप्तिर्वर्तत एव । प्राणस्य जीवव्यवहारोपाधिष्वत्यन्तं प्राधान्यम् ‘प्राण एव प्रज्ञात्मा' (कौ. 3-9 ) इत्यादिना सर्वसंप्रतिपन्नम् । स च सर्वं शरीरं व्याप्यैव वर्तते । एवञ्चाहमर्थोऽपि प्राणं व्याप्य, तद्द्द्वारा शरीरं व्याप्य वर्तत इति शरीरेऽहंप्रत्ययः प्राणोपाधिकोऽपि भवितुमर्हति । अथवा किमर्थं दैन्यम्! पञ्चभूतान्यपि आत्मन उपाधय एवेति, तदात्मके देहेप्यहमर्थव्याप्तिर्वर्तत एव । अत एव ‘किण्वादिभ्यो मदशक्तिवत्' इत्यपि नात्यन्तमप्रामाणिकम् । तावत्येव विश्रान्तिर्नेत्येतावदेवात्र ज्ञेयम् । एतेन ‘विज्ञानघन एव' इत्याद्यपि व्याख्यातम् । अत्रेदमपि पठ्यताम् ' पुरुषे त्वेवाविस्तरामात्मा । स हि प्रज्ञानेन संपन्नतमः । विज्ञातं वदति, विज्ञातं पश्यति, वेद श्वस्तनम् वेद लोकालोकौ, मर्त्येनामृतमीक्षत इत्येवं संपन्नः । अथेतरेषां पशूनामशनायापिपासे एवाभिविज्ञानम्' (ऐ. आ. 2-3-2 ) इति । 'भूतात्मा चेन्द्रियात्मा च बुद्ध्यात्मा च तथा भवान् । जीवात्मा परमात्मा च त्वमेवं पञ्चधा स्थितः ॥ ' ( महाभा. ) इति च ॥



वस्तुतस्तु – वह्निरेव दहति, न त्वयः इति विवेकवतामपि वह्नेराधारमन्तरा स्थातुमशक्यत्वेन ' अयो दहति' इति विशिष्टव्यवहारः सहजतया दृश्यत एव । स्वायत्तशब्दप्रपञ्चानामपि अर्थविशेषविवक्षया औपचारिकाः ‘गङ्गायां घोषः ' ' गौर्वाहिकः' इत्यादिव्यवहाराः बहुलं भवन्त्येवेति प्रदर्शितमेव । सर्वज्ञः सर्ववित् श्रीकृष्णोऽपि हि ‘अहं वक्ष्यामि' इत्येव वदति, न तु 'मम मुखं वक्ष्यति' इति । 'बाधितानुवृत्त्या' दिकं दृष्टान्तमात्रम् । तत्राग्रहप्रदर्शनादिकं भावापरिचयमूलकमित्यग्रे (श्लो. 74) विचार्यते । 'अहं वक्ष्यामि' इति न श्रीकृष्णस्य वचनम्, किन्तु व्यासस्येति चेत्, अहो ! कियानाग्रहस्तव । अस्तु ! सर्वज्ञः नारायणकलावतारः श्रीव्यासः श्रीकृष्णं मानुषीं तनुमाश्रितं शरीरातिरिक्तं जानाति, न वा? यदि न जानाति, रक्षितं भारतीयानां सर्वस्वं सर्वमज्ञानिकुलशेखरेण त्वया ! यदि जानाति, तर्हि 'भगवानुवाच' इति कथं वदेत् ? 'भगवन्मुखमुवाच' इति खलु वक्तव्यम् । वचनानुकूलप्रयत्नस्यात्मनिष्ठत्वात् स्यात्काममिति चेत्, तर्हि तदौपचारिकमेव । किञ्च 'अहं गच्छामि' इति ज्ञानिनाम् व्यवहारः कथं स्यात्; 'मम पादौ गच्छतः' इत्येव स्यात् । न च तदेव मुख्यं प्रामाणिकम्, इतरत्तु औपचारिकमेवेति वाच्यम्; 'स्वायत्ते शब्दप्रयोगे' इत्यादिकं कुत्र गतम् ? अस्त्येव सर्वं व्यवहारावस्थायामिति चेत्, पारमार्थिक्यामवस्थायां कस्यापि व्यवहारस्याभावात्, सर्वमपि व्यावहारिकमेवेति अवस्थाभेदकल्पनादिकं स्वपरवञ्चनमात्रम् । को मतिमान् 'नाहं गच्छामि, मम पादौ गच्छतः' इति व्यवहरेत्। अतः ज्ञानिनामपि अस्ति त्रिविधो व्यवहारः 'ज्ञानानन्दमयोऽहम् ' 'अहं ब्रह्मास्मि' इत्यादिः केवलात्मविषयकः एकः । 'मम शरीरम्' इति भेदविषयकः अपरः । ' अहं वदामि' ' अहं गच्छामि' इति शरीरविशिष्टात्मविषयकस्तृतीयः । अतः ज्ञानिनामपि 'अहम्' इतिधीः शरीरविशिष्टविषयिणी वर्तत एवेति सूचनार्थमेव ' वा' इति प्रौढिवादसूचनम् । ' अयो दहति' इत्यादावपि, अयस्संयुक्तवह्नेरेव दाहकत्वं जानन्तोऽपि, तप्तमयः यदा रक्तवर्णं भवति, तदा तत्र तं वह्निमेव जानन्ति । अङ्गारादावपि वह्निबुद्धिरेवमेव। न हि निराश्रयो वह्निः कुत्रचिदनुभवसिद्धः । अतस्तत्रायस आकारमापन्नं वह्निमेव, 'अयो दहति' इति वदन्ति । यदा वर्णं न भवति, तदा तत्राग्नेरग्रहणात् ' अयो दहति' इति व्यवहार औपाधिक इत्युच्यते ।134



73.

बाह्याक्षेभ्योऽन्य आत्मा तदखिलविषयप्रत्यभिज्ञातुरैक्यात्

[आत्मन इन्द्रियाद्यतिरेकः ]

कर्तुः स्मृत्यादिकार्ये करणमिति मनो मानसिद्धं ततोऽन्यत् ।

ये तु बालाः अग्निसद्भावं तत्राजानन्तः अयंस एव दाहकत्वं मत्वा तथा व्यवहरेयुः, तदा स भ्रम एव । अतश्च ‘अयमहम्” इति बुद्ध्या शुद्धस्यात्मनोऽसिद्धावपि श्रुत्यैव देहातिरिक्तात्मसिद्धिरिति तात्पर्यम् ॥

यदपि चोक्तम् ‘कृशोऽहं सुखी' इति कृशत्वसुखयोः सामानाधिकरण्यदर्शनात् शरीरमेवात्मेति, तत् ज्ञानिनामपि त्रिविधव्यवहारस्सहज एवेत्यनुपदं प्रदर्शितत्वात्, शरीरस्थौल्यस्य दुःखहेतुताम्, तत्कार्श्यस्य सुखहेतुतां च जानतां तथा व्यवहारः प्रामाणिक एव । शरीरशरीरिणोस्संबन्धस्यात्यन्तविलक्षणतायाः पूर्वश्लोकव्याख्यायामेव प्रदर्शितत्वेन तत्प्रयुक्तस्यास्य व्यवहारस्योपाधिकत्वेऽपि भ्रमत्वं नास्त्येव ॥

किमङ्ग भोः ! 'कृशोऽहम्' इति प्रतीतिर्न तर्हि भ्रमरूपा ? वक्तुः स्वरूपमनुविधत्ते भ्रमत्वादिनिर्णयः । अतः न तथा सुनिर्णेयः, यथा त्वं मन्यसे ब्रह्मन् ! किमिदमुच्यते, महात्मन्? वक्तृस्वरूपानुगुणो निर्णय इति । गर्दभोऽपि कस्यचिदश्वायेत किम्? बालोऽसि त्वम् । वह्न्यौपाधिकमयसो दाहकत्वं जानतः ' अयो दहति' इति व्यवहारो न भ्रममूलः । तद्वदेव शरीरातिरिक्तमात्मानं जानतः 'कृशोऽहम्' इति प्रतीतिरपि । वह्नेरेव दाहकत्वं जानताम् ' वह्निर्दहति' इत्येव खलु स्याद्व्यवहारः, न तु 'अयो दहति ' इति? न बालस्त्वम्, किन्तु बालिशः । 'देवदत्तः काष्ठैस्तण्डुलं पचति' इति व्यवहारो न दृष्टपूर्वः किं त्वया । पाको नाम विजातीयतेजस्संयोगः । ' वह्निना तण्डुलं पचति' इति खलु वक्तव्यम्, कथम् 'काष्ठैः’ इति? काष्ठपदं वह्नावौपचारिकमिति चेत्, स्वायत्ते शब्दप्रयोगे कथमौपचारिकं प्रयुङ्क्ते विद्वज्जनः । न तावन्मात्रम्। एवं काष्ठानां करणत्वादेव हि काष्ठसौष्टवविवक्षया 'काष्ठानि पचन्ति' इति प्रयोगश्शाब्दिकैरपीष्यते । निराश्रयस्य वह्नेः स्थित्यसंभवाद्धि काष्ठाधिष्ठितवह्निबुद्ध्या 'काष्ठ' पदप्रयोग इतिचेत्, तर्ह्येवमेव विवेकिनामपि ' अयो दहति' इति प्रयोगस्सहजः । तथैव महावेदान्तिनामपि चैतन्यावच्छेदमन्तरा आत्मनोऽवस्थानासंभवात्, व्यवहारानर्हत्वाच्च 'अयमहमस्मि देवदत्तः' इति व्यवहारोऽत्यन्तं प्रामाणिकः । ये त्वर्धवेदान्तिनः, अत एव मूर्खरूपाः, त एव स्वस्य ज्ञानितां प्रकटयितुं 'नाहं करोमि, मम शरीरं करोति' इति विलक्षणं व्यवहरेयुः । अतश्च विशुद्धात्मस्वरूपदृष्ट्या 'कृशोऽहं सुखी' इति व्यवहारः औपचारिकः । ‘गौर्वाहिकः' इति प्रयोगो न हि वाहिकस्य गोत्वं साधयेत् । एवं 'कृशोऽहम्' इत्यादिव्यवहारोऽपि । अतः शरीरातिरिक्त एवात्मा ॥ २ ॥
</details>

<details><summary>सर्वार्थसिद्धिः - ०२</summary>

स्याद्वाऽसौ चर्मदृष्टेरयमहमिति धीर्देह एवात्मजुष्टे  
निष्टप्ते लोहपिण्डे हुतवहमतिवद्भेदकाख्यातिममूला ।  
श्रुत्यर्थापत्तिभिश्च श्रुतिभिरपि च नस्सर्वदोषोज्झिताभिः  
देही देहान्तराप्तिक्षम इह विदितस्संविदानन्दरूपः ॥ २ ॥  
  
अथ स्यात् - अस्ति तावत् स्थूलोऽहं जानामीत्यादिधीः । तत्र स्थौल्यं शरीरस्थं ज्ञानादिकं तदन्यनिष्ठमिति दुर्विवेचम् । ममेति भेदधीश्च नाभेदधियं बाधितुमर्हति, अविशेषात् । अनुमानानि च वह्न्यनुष्णत्वानुमानवत्स्युः । तत्र निषेध्यं ह्युष्णत्वं वह्नावेव सिद्धमिति चे[द]त्तत्रापि निषेध्यं चेतनत्वं देह एव ग्राह्यम् । न च प्रत्यक्षप्रतिपन्ने वादिविमतिमात्राद्बाधकानुमानावकाशः, अतिप्रसङ्गात् । विप्रतिपत्त्या सन्देहः, सन्देहे न्यायप्रवृत्तिस्स्यादिति चेन्न; दृष्टे कस्मिंश्चिद्विगायति वह्नावनुष्णत्वानुमानप्रसङ्गात् । एतेन शास्त्रतोऽतिरिक्तबोधात्सन्देहः, ततश्चानुमानमिति निरस्तम् । तत्प्रामाण्यव्यवसायाव्यवसाययोरत्र सन्देहानुदयात्, सन्दिग्धशास्त्राद्दृढप्रत्यक्षं हि बलीयः । अन्यथा अग्निरनुष्ण इति कस्यचिद्वाक्येनापि सन्देहेऽनुष्णत्वानुमानस्य निर्बाधत्वप्रसङ्गात् । ऐक्यभेदधीभ्यामेव सन्देह इति चेन्न; अग्नेर्ज्वालेति भेदधियाऽग्नेरुष्णत्वेऽपि केनचिद्धेतुना ज्वालानुष्णत्वानुमानप्रसङ्गात् । साङ्ख्याद्युक्तान्यनुमानानि त्वत्साधकतमानि । पठन्ति हि 'सङ्घातपरार्थत्वात्' इति । अत्राद्ये पत्यादिशरीरार्थैर्भार्यादिशरीरैस्सिद्धसाधनता । न च तावदतिरिक्तं खट्वादिदृष्टान्तेऽपि दृष्टम् । स्वाभिमतात्मपारार्थ्यसाधने त्वप्रसिद्धविशेषणः पक्षः । दृष्टान्तश्च साध्यविकलः । खट्वादौ च संहतपरार्थत्वनियमदृष्ट्या तत्रापि संहतः परः प्रसज्येत । अनवस्थाभयात्तस्यासंहतत्वकल्पनाद्वरं शरीरस्यानन्यार्थत्वकल्पनम् । एवमधिष्ठेयत्वभोग्यत्वाभ्यामधिष्ठातृभोक्तृकल्पनं चायुक्तम्; स्वाभिमतात्माधिष्ठेयत्वभोग्यत्वयोस्सर्वत्रासिद्धेः, साध्याविशेषाच्च । अधिष्ठेयत्वादिमात्रे हेतावाकारभेदेन स्वेनैव स्वस्य तदुभयसंभवात् । अधिष्ठेयत्वं हि कस्यचिद्व्यापारेण व्यापार्यत्वम् । तच्च स्वस्य परस्य चेति न विशेषः । भोग्यत्वमप्यनुकूलबुद्धिविषयत्वम् । तच्च स्वेनैव स्वस्य देहातिरिक्तत्वेऽप्यनुमतम् । यच्चाहुः - 'नेदमनात्मकं जीवच्छरीरम्, अप्राणादिमत्त्वप्रसङ्गात्' इति; तत्र जीवच्छरीरं सात्मकं प्राणादिमत्त्वादिति प्रसङ्गानुग्राह्यः प्रयोगः । तस्मिन्नप्रसिद्धविशेषणः पक्षः, त्वदिष्टस्यात्मनः क्वचिदप्यसिद्धेः । आत्मशब्दवाच्ययत्किंचिद्योगविवक्षायां स्वभावयत्नादियोगात्सिद्धसाधनता । किंचानेनैव हेतुना जीवच्छरीरं खपुप्पवदित्यपि साधयन्नपि दुर्वारः स्यात् । अप्रसिद्धसाधनस्याभ्युपगमात् । अस्ति किंचित्खपुष्पा [दि] शब्देनोपस्थाप्यं तदेवात्मेति चेन्न; असत आत्मत्वसाधनायोगात् । यत्किंचिन्मात्रस्य साधने च सिद्धसाधनता, विवक्षितविशेषस्य दुस्साधत्वात् । अपि च सर्वेषु वस्तुषु तत्तदसाधारणधर्मेण सात्मकत्वं साध्यं स्यात्, विपक्षे तत्तदसाधारणधर्मविरहप्रसङ्ग इत्यनुग्राहकसिद्धेश्च । अनुपलम्भबाधादिकं तु समानम् । अतोऽनन्याधिष्ठितस्वयंवाहकयन्त्रन्यायाद्विचित्रभूतपरिणतिविशेषसंभवोऽयं देहयन्त्र इति । अत्र प्रत्येकसमुदायादिविकल्पादौऽस्थ्यादिप्रगुक्तप्रबलबाधकप्रतिक्षिप्तेऽपि पक्षे गाढाभिनिवेशस्य सोपपत्तिकं भेदबुद्धेरनुमानानां च बलीयस्त्वं पुनरनुद्घाटयन्निष्कम्पामैक्यधियमन्वारुह्य मानान्तरेण बिबाधयिषुः परेष्टं तद्बलमन्वाह -स्याद्वेति ॥ अन्यथासिद्धिसूचनाय चर्मदृष्टेरिति मौढ्यपरम् । अयमिति गुणक्रियादिविशेषविशिष्टपिण्डावमर्शः । संसर्गविशेषादयं भ्रम इति बोधयितुमात्मजुष्टत्वोक्तिः । तन्निदर्शनेन शोधयति - निष्टप्त इति । संसर्गजत्वात्संभावितान्यथासिद्धिकमैक्यप्रत्यक्षं शास्त्रेण बाधितुं शक्यमित्याशयः । संसृष्टेष्वपि सर्वत्र कथं न भ्रम इत्यत्राह - भेदकेति । यत्र हि सामग्री तत्र कार्यं स्यादिति भावः । नन्वैक्यधीरिह दृष्टा, तदन्यथासिद्धिस्तु शङ्किता; नैतावता विवक्षितसिद्धिरित्यत्राह - श्रुतीति । श्रुत्या भाविता अर्थापत्तयः श्रुत्यर्थापत्तयः, ताभिः; श्रुतार्थापत्तिभिरिति यावत् । सन्ति हि देहान्तरानुभाव्यस्वर्गस्वाराज्यादिसाधनविधायिन्यो यमनरकादिप्रापकश्रुतयश्च । न च तत्रानाश्वासः, श्रुतिप्रामाण्यस्थापनात् । अतोऽर्थादापद्यते देहान्तरानुयायी भोक्ताऽस्तीति । पश्वादिदृष्टफलसाधनविधयश्च तत्तत्फलोपायदशानुवृत्तभोक्तृसापेक्षाः । नचात्र सङ्घातस्य भोक्तृत्वम्; उपायसाधकसङ्घातस्योपचयादिना भिदुरस्यानुवृत्त्यसंभवात् । अहमुपायानुष्ठाता तत्फलं भुञ्ज इति च स्वरूपतः कालतश्चाभिन्न एकः प्रतिसन्धीयते । मुक्त्युपायविधयश्च सर्वबन्धनिवृत्तिवदात्मस्थित्याक्षेपकाः । देहात्मभेदं कण्ठोक्त्याऽप्याह - श्रुतिभिरपीति । चः श्रुतिवदनन्ताः स्मृतीस्समुच्चिनोति । स्वतःप्रामाण्ये प्राप्ते बाधकासंभवार्थं सर्वदोषोज्झितत्वोक्तिः । 'देही नित्यमवध्योऽयम्', 'वासांसि जीर्णानि' इत्यादिस्मारणाय देहीत्यादिकथनम् । व्यावर्तकधर्मवर्गप्रदर्शनार्थं संविदानन्दरूपतोक्तिः । रूपशब्दः स्वरूपपरः, निरूपकधर्मपरो वा ॥ २ ॥ इत्यात्मनो देहातिरेकः ॥
</details>


