+++
title = "057 श्लिष्टं विद्याङ्गपुण्यम्"

+++
<details><summary>मूलम्</summary>

श्लिष्टं विद्याङ्गपुण्यं स्वफलवितरणान्नेतरार्थं विरागे रागादारभ्यमाणं फलवदमतिकं संभवेन्नैव पुण्यम् ।  
पुण्याश्लेषस्ततोऽस्मिन्न घटत इति चेन्नोपयुक्तातिरिक्तैर्विद्याङ्गैस्तस्य योगादमतिकृतमपि ह्यामनन्त्येव पुण्यम् ॥ ५७ ॥
</details>

<details><summary>वरदार्य-सर्वाङ्कषा - ५७</summary>

粒 

ननु यदि पापस्याश्लेषविनाशौ, तर्हि ब्रह्मविद्दृष्ट्या पुण्यस्यापि पापरूपत्वोक्त्या पुण्यस्याप्यश्लेषविनाशौ आवश्यकौ । तत्र पूर्वस्य पापस्य नाशः, उत्तरस्याबुद्धिपूर्वकस्याश्लेष इति विभागः उक्तः । पापस्याबुद्धिपूर्वकस्य संभवात्, तदश्लेषस्सङ्गच्छते । पुण्ये प्रवृत्तिस्तु फलापेक्षयैव किल स्यात् । अतः पुण्ये प्रवृत्तिः कथं अबुद्धिपूर्विका स्यात् ? पापात् खलु निवृत्तिर्विहिता । सा तु प्रमादात्, विस्मरणाद्वा कदाचिन्निवृत्त्यभावसंभवात्, पापसंभवः । नैवं पुण्ये । अतः पुण्याश्लेषवादः अर्थशून्य इत्याशङ्कय समाधत्ते - श्लिष्टमित्यादिना । पुण्यं कियत्प्रकारकमिति प्रथमं ज्ञातव्यम् । विद्योत्पत्तेः पूर्वं भगवदर्पणबुद्ध्या कृतानि पुण्यानि विद्योत्पत्तिप्रयोजकत्वात् चित्तशुद्धयर्थानि परंपरया विद्याङ्गभूतानि विद्यानिष्पत्त्या चरितार्थानि । अतः तस्याश्लेषप्रसक्तिरेव नास्ति । तदेतदुच्यते - **विद्याङ्गपुण्यम्** = विद्योत्पत्तिप्रयोजकं पुण्यम् **स्वफलवितरणात्** = स्वस्य फलभूता या ब्रह्मविद्या, तस्याः **वितरणात्** = **दानात्** = उत्पादनात् **श्लिष्टम्** = तस्मिन् संबद्धमेव फलद्वारा । तथा च फलदानात् क्षीणानि । **विरागे** = इतरफलेषु वैराग्यवति मुमुक्षौ **इतरार्थम्** = ऐहिकामुष्मिकफलार्थं किञ्चिदपि पुण्यम् **न** =न प्रसज्यते, विरक्तत्वात् । मुमुक्षुणापि **रागात्** = साधनप्रतिबन्धकरोगादिपरिहारार्थं **आरभ्यमाणम्** = अनुष्ठीयमानं तु **फलवत्** = फलदाय्येव । विद्यासाधनोपयोगितया आरोग्याद्यर्थं यदि किञ्चित् मुमुक्षुरपि कुर्यात्, तर्हि फलार्थमेव तस्य कृतत्वात्, तस्य फलमारोग्यादि भवेदेव तस्य । अतस्तस्याप्यश्लेषः न संभवति । अबुद्धिपूर्वकपापवत् **अमतिकम्** = अबुद्धिपूर्वकं पुण्यंम् नैव संभवेत् । पापवत् पुण्यस्याबुद्धिपूर्वकस्यासंभव उक्त एवानुपदम् । ततः तस्मात् **अस्मिन्** = ब्रह्मविदि पुण्याश्लेषः पुण्यफलस्यासंबन्धः न घटते । इति 



 

[[296]] 

पुण्याश्लेषस्ततोऽस्मिन् न घटत इति चेत्, नोपयुक्तातिरिक्तैः 

विद्याङ्गैस्तस्य योगादमतिकृतमपि ह्यामनन्त्येव पुण्यम् ॥57॥ 

चेत्, **न** = नैतद्युक्तम् । कुत इत्यत्र – **उपयुक्तातिरिक्तैः** = विद्यानिष्पत्त्या दत्तफलानि यानि पुण्यानि, तदतिरिक्तैः **विद्याङ्गैः** = विद्याङ्गतयानुष्ठितैः पुण्यैः **तस्य** = तादृशाश्लेषस्य **योगात्** = संबन्धात्, नार्थशून्यत्वं श्रुतेः ॥ 

अयं भावः - कष्टपरिहारार्थं शान्त्यादिकर्मानुष्ठानेऽपि, कष्टानिवृत्तौ शान्तिकर्मणो वैफल्यापादने, 'यक्षानुरूपो बलिः' इति न्यायेन पापानुगुणं न शान्तिकर्म कृतमिति सर्वे वदन्ति । शान्तिकर्मणः दुर्बलत्वेन पापस्यातिबलिष्ठत्वेन समीहितं फलं नासीदिति हि तदर्थः । एवं तुल्यन्यायेन पापस्याल्पत्वे, शान्तिकर्मणः तदपेक्षया बलिष्ठत्वे, शान्तिकर्मजन्यपुण्ये एकदेशत एव पापपरिहारात्, शिष्टं पुण्यं समयविशेषे स्वफलं दद्यादेवेत्यपि वक्तव्यम् । एतादृशं पुण्यमेवाबुद्धिपूर्वकं पुण्यमुच्यते । एवञ्च प्रकृतेऽपि विद्योत्पत्तेः पूर्वमनुष्ठितानां पुण्यकर्मणां बाहुल्यसंभवात्, विद्योत्पत्त्यर्थमुपयुक्तपुण्यापेक्षया, शिष्टानां पुण्यानां अश् लेषः प्रतिपाद्यते तेन वचनेनेति न निर्विषयत्वं श्रुतेरिति ॥ 

वस्तुतस्तु अबुद्धिपूर्वकं पुण्यमप्यस्त्येवेत्याह- **अमतिकृतम्** = बुद्धिपूर्वकमकृतम् **पुण्यमपि** = पापवत् पुण्यमपि आमनन्त्येव **हि** = बहुधा वदन्त्येव हि । देवायतनदीपोपाख्यानादाविदं प्रसिद्धमेव । मैत्र्या क्रियमाणानि सत्कर्माणि, भूतदयया क्रियमाणानीष्टापूर्तादीनि च पुण्यकर्माणि दृश्यन्त एव । अतोऽबुद्धिपूर्वकपुण्याश्लेषविषयं वचनं मन्तव्यम् ॥ ननु किं तद्वचनम्, यत् पुण्यस्याश्लेषं वदति ? ' एवमेवंविदि पापं कर्म न श्लिष्यते' (छां.4-14-3) इति वचनं तु पापस्याश्लेषपरम्, न पुण्यस्य । न च 'न सुकृतं न दुष्कृतम् सर्वे पाप्मनोऽतो निवर्तन्ते' (छा. 8-4-1) इत्यत्र सुकृतदुष्कृतयोः पाप्मशब्देनाभिधानात् 'पापं कर्म' इत्यत्र पापशब्देन पापपुण्योभयमपि विवक्षितमिति वाच्यम्; 'न सुकृतम्' इत्यतः पूर्वं ' न जरा न मृत्युर्न शोकः' इति जरामृत्युशोकानामपि पाठात्, तेषामपि पापशब्दार्थत्वप्रसङ्गात् । न चैतदपीष्टमेवेति वाच्यम्, पापपुण्यशब्दयोः शक्तिग्रहणस्यैवासंभवप्रसङ्गादिति चेत्; ततः पूर्वं 'नैतं सेतुमहोरात्रे तरतः' इत्यहोरात्रयोरपि पाठात्तयोरपि पापशब्दार्थत्वप्रसङ्गः । न च तयोरपि एतत्कर्मलोकमात्रनियतत्वात्तदपीष्टमेवेति वाच्यम्, तर्हि भवद्वैकुण्ठव्यतिरिक्तस्य सर्वस्यापि पापशब्दार्थत्वप्रसङ्गात् । न चैतदपीष्टमेवेति वाच्यम्, 'क्षीणे पुण्ये' इति स्वर्गादेः पुण्यलोकत्वोक्तिविरोधप्रसङ्गात् । न च तदप्यापेक्षिकमेवेति वाच्यम्, बौद्धमतप्रवेशापत्तेः इति चेत्, सत्यम्; 'एवमेवंविदि पापं कर्म न श्लिष्यते' इत्यत्र 'पाप' पदस्य पुण्यावाचकत्वेऽपि, अर्थादेव पुण्यस्यापि तुल्यन्यायत्वसिद्धिः । अत एव 'इतरस्याप्येवमसंश्लेषः' (ब्र.सू. 4-1-14) इति अतिदेशप्रदर्शनं सङ्गच्छते । अन्यथा तदधिगमाधिकरणेनैव उक्तरीत्या सर्वेषामपि पापानां ग्रहणप्रसङ्गेन, पृथगतिदेशानपेक्षणादित्यवधेयम् । न च बौद्धमततौल्यम् ; तैर्जगत्यापेक्षिकसुखस्याप्यनङ्गीकारात् । जगत्सर्वं दुःखरूपम् । लोके सुखमिति कथ्यमानमपि सुखाभास एवेति किल ते वदन्ति । 'तस्यैवानन्दस्यान्यानि भूतानि मात्रामुपजीवन्ति' इति श्रुत्या ब्रह्मांशभूतस्य जीवस्य खद्योतकल्पस्यानुगुणानन्दस्य सद्भावात् । अत एव सुखहेतुत्वं पुण्यस्य दुःखहेतुत्वं पापस्येतिलक्षणमप्यव्यभिचरितमेव, सुखदुःखयोरेवापेक्षिकत्वादिति न कश्चिद्दोषः ॥ ५७ ॥
</details>

<details><summary>सर्वार्थसिद्धिः - ५७</summary>

श्लिष्टं विद्याङ्गपुण्यं स्वफलवितरणान्नेतराथं विरागे  
रागादारभ्यमाणं फलवदमतिकं संभवेन्नैव पुण्यम् ।  
पुष्पाश्लेषस्ततोऽस्मिन्न घटत इति चेन्नोपयुक्तातिरिक्तै-  
र्विद्याङ्गैस्तस्य योगादमतिकृतमपि ह्यामनन्त्येव पुण्यम् ॥ ५७ ॥  
  
यद्यपि पापस्याश्लेषः, तथाऽपि कथम् 'इतरस्याप्येवमसंश्लेषः पाते तु' इति सूत्रोक्तः पुण्याश्लेष इति विकल्पानुपपत्त्या शङ्कते - श्लिष्टमिति ॥ अत्र हि पुण्यस्याश्लेषः किं बुद्धिपूर्वस्य, तदन्यस्य वा? आद्ये विद्याङ्गस्य तदनङ्गस्य वा? अनङ्गत्वे विरक्तकृतस्य अन्यकृतस्य वेति विकल्पः । तत्र विद्याङ्गस्याश्लेषो न संभवति, स्वफलभूतविद्याप्रदानात् । वीतरागस्य न फलान्तरार्थप्रवृत्तिः, यतस्तदश्लेषोक्तिः स्यात् । सरागकृतं तु स्वफलं दद्यादेव धीपूर्वस्याश्लेषायोगात् । अधीपूर्वं तु सुकृतं न संभवत्येव, चोदितानुष्ठानरूपत्वात्; निषिद्धे त्वधीपूर्वत्वसंभवः; चोदनानपेक्षानुष्ठानत्वात् । अतो ब्रह्मविदि पुण्याश्लेष उक्तो न संभवतीत्याक्षेपः । एवमाक्षिप्तेषु कंचिदंशं विशेषयिष्यन्नाह -नेति । हेतुमाह - उपयुक्तेति । उपायविरोधिशमनेषु कर्मसु कानिचिदधिकानि संभवन्ति, अन्यैर्विद्यापूर्तेः; न च निष्फलत्वं युक्तम्; अतस्स्वानुगुणं फलान्तरं दातुमर्हन्तीति शङ्कायामश्लेषस्सूत्र्यते । निष्कामानुष्ठितानां ह्येतेषां न फलान्तरसंभव इति । यच्चाधीपूर्वकाम्यं न संभवतीति तदपि न, विष्ण्वायतनदीपाद्युपाख्याने तद्दृष्टेः । स्वप्ने च विद्वानपि वासनाविशेषान्निषिद्धमिव काम्यमप्यनुतिष्ठेत् । पित्रादयश्च निरपेक्षं प्रति हितबुद्ध्या काम्यमाचरेयुः, तच्च प्रामादिकप्रायं सर्वं विदुषि न संश्लिष्यत इत्यभिप्रायेणाह - अमतिकृतमिति ॥ ५७ ॥ इति पुण्याश्लेषः ॥
</details>


