+++
title = "005 ज्ञानत्वं वक्ति"

+++
<details><summary>मूलम्</summary>

ज्ञानत्वं वक्ति पुंसः श्रुतिरिह न पुनर्बुद्धिमात्रस्य पुंस्त्वं प्रत्यक्षादेः प्रकोपादनुगतकथने ज्ञानमर्थप्रकाशः ।  
स्वस्यैवाऽऽत्मा तु सिद्धिं मतिरनुभवति स्वान्ययोस्सिद्धिभावं ज्ञातुर्जाड्यप्रसङ्गव्युदसनविषया ज्ञानमात्रोक्तयोऽपि ॥ ५ ॥
</details>

<details><summary>वरदार्य-सर्वाङ्कषा - ५</summary>

I 

ननु 'एष हि द्रष्टा स्प्रष्टा श्रोता घ्राता रसयिता मन्ता बोद्धा कर्ता विज्ञानात्मा पुरुष : ' ( प्रश्न. 4- 9) इति लोकसिद्धद्रष्टृत्वादिमतः जीवस्य 'विज्ञानात्मा' इति ज्ञानस्वरूपत्वम् उच्यते । अतस्तस्य ज्ञातृत्वं श्रुतिविरुद्धमिति शङ्कां निराकरोति - ज्ञानत्वमित्यादिना । **इह** = एतद्विषये **श्रुतिः** = 'एष हि द्रष्टा स्प्रष्टा श्रोता घ्राता रसयिता मन्ता बोद्धा कर्ता विज्ञानात्मा पुरुषः' इत्यादिश्रुतिः **पुंसः** = आत्मनः **ज्ञानत्वम्** = ज्ञानस्वरूपत्वं वक्ति, **बुद्धिमानस्य** = ज्ञानमात्रस्य ज्ञानानाश्रयस्य **पुंस्त्वम्** = आत्मत्वम् न **पुनः** = न तु वक्ति । तत्र हेतु : - **प्रत्यक्षादेः** = प्रत्यक्षश्रुतिसूत्रादिसकलप्रमाणानाम् **प्रकोपात्** = विरोधप्रसङ्गात् ॥ 

अयमर्थः – लोके तावत् ‘अहं जानामि' 'ज्ञानवानहम्' इत्याद्यबाधितानुभवस्य दर्शनात् ज्ञानाश्रयत्वम् आत्मनः अवर्जनीयम् । ‘अहं जानामि' इत्यनुभवस्य 'नाहं जानामि' इति बाधः कदापि कस्यापि न हि दृश्यते । ननु ' येनेदं सर्वं विजानाति तं केन विजानीयात् ' (बृ.4-4-14 ) इति श्रुत्याऽऽत्मनोज्ञेयत्वं निषिध्यते । 'अहं जानामि' इत्यनेन तु ज्ञेयत्वमात्मनो लोके प्रत्यक्षसिद्धम् । शास्त्रप्रत्यक्षयोर्विरोधे शास्त्रस्यैव बलीयस्त्वात्, ज्ञानाश्रयत्वं मिथ्येति चेत्, न हि तत्रात्मनो ज्ञेयत्वं निषिध्यते, किन्तु ज्ञानान्तराधीनसिद्धिकत्वमेव निषिध्यते । तेन यथा घटादीनां ज्ञानेनैव सिद्धिः, जडत्वात्, न तथात्मनः सिद्धिः, तस्य स्वतस्सिद्धत्वादिति स्वप्रकाशत्वमुच्यते, अन्यथा तद्वाक्यमर्थशून्यं स्यात् । स्वप्रकाशत्वे ज्ञानान्तरविषयत्वं कथं स्यादिति चेत्, स्वयंप्रकाशत्ववेद्यत्वयोः विरोधाभावस्त्वग्रे (नायक. 3) विस्तरेण साध्यते । अन्ततः आत्मनो ज्ञेयत्वाभावे प्रमेयत्वमपि न स्यात् । प्रमेयत्वाभावे च मिथ्यात्वमेव स्यात् । किञ्च प्रमेयत्वं हि केवलान्वयि । तत्कथमात्मनो व्यावर्तेत? या च श्रुतिरुक्ता आत्मनः ज्ञानरूपत्वे, सा आत्मनः ज्ञानाश्रयत्वं न प्रतिषेधति । 'एष हि द्रष्टा' इति हि श्रुतिः लोकप्रसिद्धमाकारमनूद्य, तस्य ज्ञानस्वरूपत्वं वक्ति, न हि लोकप्रसिद्धि निरुणद्धि । तत्र तात्पर्यं नास्ति हीति चेत्, सत्यम्, सिद्धस्य पुनः साधनं न ह्यपेक्ष्यते । तावता सिद्धमपगच्छतीति नार्थः । अतः आत्मा ज्ञानस्वरूपः ज्ञानाश्रयश्चेति लोकानुभव श्रुत्योः समन्वय एव ॥ 

ननु ज्ञानस्वरूपस्य सतः ज्ञानाश्रयत्वं कथं युज्यते ? समानस्वरूपयोः पदार्थयोराश्रयाश्रयिभावः न हि दृश्यते । न हि रूपे रूपं वर्तेत, किन्तु द्रव्ये इति शङ्कायामाह – अनुगतेत्यादि । **अनुगतकथने** = आश्रयाश्रयिणोरुभयोरपि स्वप्रकाशत्वेनोभयानुगतं रूपं यदि वक्तव्यम्, तदा ज्ञानम् **अर्थप्रकाशः** = ज्ञानं नाम 



[[153]] 

स्वस्यैवाऽऽत्मा तु सिद्धिं मतिरनुभवति स्वान्ययोस्सिद्धिभावं 

ज्ञातुर्जाड्यप्रसङ्गव्युदसनविषया ज्ञानमात्रोक्तयोऽपि ॥5॥ 

 

कस्यचिदर्थस्य प्रकाशरूपता । अयं चानुगताकारः उभयोः समान इत्युपपादयति – स्वस्यैवेत्यादिना । आत्मा तु स्वस्यैव सिद्धिं स्वयमनुभवति, न तु स्वभिन्नवस्तुविषयकं भवति । **स्वान्ययोः** = स्वस्य स्वान्यबाह्यविषयाणां च **सिद्धिभावम्** = **सिद्धिरूपताम्** = प्रकाशरूपतां **मतिः** = धर्मभूतं ज्ञानम् अनुभवति । अत उभयोः ज्ञानपदवाच्यत्वम् ॥ 

समानस्वरूपयोः आश्रयाश्रयिभावः न भवतीत्यपि, आत्मनः तद्धर्मस्य ज्ञानस्य च सर्वाशे साम्याभावादेव समाहितम् । आत्मा तु प्रत्यक्, ज्ञानं तु पराक् । उभयोरपि प्रकाशरूपता समाना । केनचिद्रूपेण साम्यमपि आश्रयाश्रयिभावविरोधीति तु न; प्रमेयत्वेन सर्वेषामपि समानत्वेन द्रव्यगुणयोरप्याश्रयाश्रयिभावाभावप्रसङ्गात् । किञ्चिद्वैषम्यं तु प्रकृतेऽप्युक्तमेव । वस्तुतः आत्मा तु न धात्वर्थः, सिद्धरूपत्वात् । क्रियावाचिनो हि धातवः । क्रिया च सर्वमतेऽपि साध्यरूपा । अत एव ज्ञाधातुप्रकृतिकज्ञानपदं धर्मभूतज्ञानवाचि, न त्वात्मवाचि । आत्मनस्तु वाचकं पदम् ‘अहम्' इत्येव । अत एवात्मनोऽहमर्थत्वमुच्यते । अयमर्थ उपनिषद्येव स्पष्टः । तथाहि - 'आत्मैवेदमग्र आसीत्पुरुषविधः । सोऽनुवीक्ष्य नान्यदात्मनोऽपश्यत्सोऽहमस्मीत्यग्रे व्याहरत्ततोऽहंनामाभवत्' (बृ. 3-4-1) इति ' तस्योपनिषदहमिति' (बृ. 7-5-4 ) इति च अहंपदमात्मवाचि प्रथमं पदमिति कण्ठत एवोक्तम् । नन्वत्र ' पुरुषविधः' इत्यभिधानात् प्रजापतिवाच्यस्य विराडूपस्य हिरण्यगर्भस्यैवोद्गारः, न त्वात्मन इति चेत्, सत्यम् । हिरण्यगर्भः खलु समष्टिजीवः । परन्तु तस्यैव ‘आत्मैवेदमग्र आसीत्’ इत्युपक्रमात् आत्मन एव पुरुषादिपदवाच्यत्वं तत्तद्विकासावस्थाभेदेन । ब्रह्मैकमेव नानाऽभवदिति ‘तदात्मानं स्वयमकुरुत' इति स्पष्टमुपनिषत्स्वभिधानात् । सगुणनिर्गुणभेदकल्पनादिकं कल्पनामात्रमित्यनन्तरसरे विशदीक्रियते । 'अहम्' इति पदमेव, तद्वाच्यस्य प्रत्यक्त्वम्, अत एव स्वप्रकाशत्वं च स्पष्टं प्रदर्शयति । अतश्च ज्ञाधातुप्रकृतिकज्ञानपदस्यापि स्वप्रकाशवस्तुवाचकत्वात् 'आत्मा ज्ञानस्वरूपः' इति कथ्यते । न तावता ज्ञानपदं धर्मधर्मिसाधारणमिति भ्रमितव्यम् । अत एव समानस्वरूपयोराश्रयाश्रयिभावानुपपत्तेर्नावकाशः। स्वप्रकाशस्य धर्मज्ञानस्य पराक्त्वं कथमित्यपि न शक्यम्; परस्मै परतो भासमानत्वस्यैव जडत्वात् । परस्मै स्वतो भासमानत्वस्यैव प्रकृतपरापदार्थत्वात् । एतत्तत्त्वं तु पूर्वमेव ( जड. 5) विवृतम् । पुनः अग्रे ( श्लो. 6) भविष्यति । द्रव्ययोरप्युभयोः धर्मधर्मिभावादिः न्यायनयेऽवयवावयविनोरिवोपपद्यते । अतः आत्मापि स्वप्रकाशः, तद्धर्मभूतं ज्ञानमपि स्वप्रकाशरूपमेव । न च द्रष्टृत्वादिकमपि तत्रोच्यते किलेति भ्रमितव्यम्; 'एष हि' इति प्रसिद्धसूचक ' हि ' पदेन द्रष्टृत्वादीनां लोकसिद्धानामनुवादेन तस्य विज्ञानस्वरूपत्वप्रतिपादनपरत्वादस्य वाक्यस्य । द्रष्टृत्वादिकं हीन्द्रियादिप्रयुक्तम् । न च ' अप्राप्ते शास्त्रमर्थवत्' इति न्यायेन, लोकप्राप्तेऽर्थे श्रुतेस्तात्पर्यासंभवात्, द्रष्टृत्वादीनां निषेधसिद्धिरिति वाच्यम्; अनुवादो न हि निषेधरूपः । द्रष्टृत्वादौ श्रुतिः न प्रमाणम्, किन्तु लोकानुभव एवेति

[[154]] 

कथनमात्रेण तेषां निषेधासिद्धेः । 'अनुच्छित्तिधर्मा' इत्यनेन धर्मभूतज्ञानासिद्धिरनुपदमेवोक्ता । न च 'एष हि' इति तावन्मात्रमेवानुवादः, इतरत्सर्वं विधेयमेवेति वाच्यम्; द्रष्टृत्वादीनामपि विधाने, अस्मदिष्टस्यैव सिद्धेः । किञ्च द्रष्टृत्वादीनामपि लोकावगतत्वेन विधेरसंभवात् । लोकसिद्धद्रष्टृत्वादिविलक्षणमिदं द्रष्टृत्वादिकमिति पक्षे, 'अप्राप्ते शास्त्रमर्थवत्' इति न्यायेन बहूनां विधानेऽपि न वाक्यभेदप्रसङ्गः । अतः लेकप्रसिद्धं ज्ञातारमनूद्य, तस्य स्वप्रकाशस्वरूपत्वमत्रोच्यत इति जीवः स्वप्रकाशस्वरूपः, ज्ञानाश्रयश्च । एतादृशाश्रयाश्रयिभावस्य लोके कुत्राप्यदर्शनादेव श्रुत्या तद्विधानावश्यकता ॥ 

ननु ' विज्ञानघन एव' (बृ.4-4-12 ) इति एवकारेण विज्ञानातिरिक्ताकारनिषेधात्, विज्ञातृत्वमप्यात्मनो निषिध्यते किलेत्यत्राह - ज्ञातुरित्यादि । **ज्ञानमात्रोक्तयोऽपि** = ज्ञानमात्रस्वरूपः आत्मा इत्येतदर्थकानि वाक्यान्यपि **ज्ञातुः** = ज्ञानाश्रयस्यैव सत आत्मनः **जाड्यप्रसङ्गव्युदसनविषयाः** = कस्मिंश्चि- **दप्यंशेऽपि** =नित्यत्वैकत्वप्रत्यक्त्वाद्यंशेऽपि अप्रकाशजडरूपता नास्तीति प्रतिपादनपराः ज्ञेयाः ॥ 

एवं हि श्रुतिः 'सयथा सैन्धवखिल्य उदके प्रास्त उदकमेवानुविलीयेत, न हास्योद्ग्रहणायैव स्यात्, यतो यतस्त्वाददीत लवणमेवैवं वा अर इदं महद्भूतमनन्तमपारं विज्ञानघन एवैतेभ्यो भूतेभ्यस्समुत्थाय तान्येवानुविनश्यति न प्रेत्य संज्ञास्ति' (बृ. 4-4-12 ) इति ' स यथा सैन्धवघनः अनन्तरोऽबाह्यः कृत्स्नो रसघन एवैवं वा अरेऽयमात्मानन्तरोऽबाह्यः कृत्स्नः प्रज्ञानघन एव' (बृ.6-5-13 ) इति च । सैन्धवघनः लवणखण्डः । प्रकरणान्तरे सैन्धवखिल्यः इति । **खिल्यः** = **खिलः** = एकदेशः । एतत्प्रतिकोटिशब्दः अखिलः इति । लवणखण्डनिर्मित्तः प्रतिमा खिल्य इति केचित् । लवणस्य रसमयत्वप्रदर्शनार्थमेव 'उदके प्रास्त' इत्यादिकमुक्तम् । एवञ्च लवणखण्डे, 'अस्मिन् भागे लवणरसो वर्तते, अस्मिंस्तु भागे नास्ति ' इति यथा न कदापि भवति, कृत्स्नोऽपि लवणखण्डः लवणरसमय एव, एवमेवास्मिन्नात्मस्वरूपेऽपि, एकदेशेऽपि **अविज्ञानरूपता** = जडरूपता नास्तीत्यभिप्रायेण 'प्रज्ञानघन : ' 'विज्ञानघनः' इति सैन्धवघनवत् अभिधीयते । मूर्ती घनः (पा. सू. 3-3-66) इति सूत्रम् । मूर्तिः आकारः द्रव्याणामेवाकारः सहजः । रसस्तु गुणः । तस्याकारकल्पने मूर्तिमान् **रसः** = रसघनः । एवं ज्ञानस्याप्याकारो नास्ति स्वतः । विषयैरेव तस्याकारो भवति । आत्मस्वरूपं तु निर्विषयम् । अतः ज्ञानस्य स्वत आकारो नास्ति तत्कल्पनया विज्ञानघन इति । न तेन विज्ञानाश्रयत्वव्यवच्छेदः सिद्ध्यति । विशेषणैः स्वविरुद्धाकार एव सर्वत्र व्यवच्छिद्येत । न हि सैन्धवे लवणे रूपादिरेवकारेण व्यवच्छिद्यते । 'अनन्तरोऽबाह्यः' इत्यादिशब्दैरप्ययमर्थः सिद्ध्यति ॥ 

'अनन्तरः ' ' अबाह्यः' इति व्यतिरेकनिर्देशः । वस्तुनः आन्तरं **रूपम्** = स्वरूपम्, बाह्यं **रूपम्** = धर्मः । स्वरूपतः, धर्मतश्चेत्यर्थः । एतेन अजडस्यात्मनो धर्मा अपि अजडा एवेति प्रत्यक्त्वादिधर्माणामात्मगतानां स्वयंप्रकाशत्वमपि सिद्धम् । अजडे आत्मनि जडधर्माणां सत्त्वे, अहमर्थो जडाजडरूपः स्यात् । न हि धर्मशून्यं धर्म्येवाहमर्थ इति वक्तुं शक्यम्, यतो निर्धर्मकवस्तुमात्रप्रतीतिः 'इदमित्थमिति हि सर्वा प्रतीतिरुपजायते' इत्यादिना भगवद्भाष्यकारैर्निराकृता । 'युष्मदस्मत्प्रत्ययगोचरयोः' इत्यादिना अहंप्रतीतौ 

[[155]] 

• जीवसरः 

जडाजडविषयकत्वस्य परैः प्रतिपादितस्य ' अहंप्रत्ययसिद्धो ह्यस्मदर्थः । युष्मत्प्रत्ययविषयो युष्मदर्थः । तत्राहं जानामि इति सिद्धो ज्ञाता युष्मदर्थ इति वचनम् 'जननी मे वन्ध्या' इतिवद्व्याहतार्थकम्' इत्यादिना श्रीभाष्यकारैः स्पष्टं निराकरणाच आत्मधर्मा अपि स्वप्रकाशा एव ॥ 

ननु यद्यात्मधर्मा अपि स्वप्रकाशाः, तर्हि मुक्ताविवाद्यापि सर्वधर्मविशिष्टस्य धर्मिणो भानापत्त्या मुक्तिसंसारयोरविशेषप्रसङ्गः । न चायमाक्षेपः धर्मिभास्यत्वपक्षेऽपि समानः, धर्मिणः स्वयंप्रकाशत्वेन, निर्धर्मकवस्तुभानासंभवेनात्मधर्माणां धर्मिणैव भानादिति शङ्कयम्; सामग्रीसद्भावमात्रेण भाननिर्बन्धासंभवात् । भानस्य वस्तुस्वरूपाधीनत्वात् । अन्यथा गुरुत्वादीनामपि प्रत्यक्षे भानप्रसङ्गः इति चेत्; एतत्समाधानं प्रकृतेऽपि समानम् । कर्मबद्धस्य सर्वधर्मविशिष्टस्यैव धर्मिणो कार्त्स्न्येन भानस्यासंभवात् । यद्भासते, तत्कथं भासत इत्येव विचारात् । आत्मगतानुकूल्यप्रातिकूल्यादेः पित्तोपहतस्य पयोमाधुर्याभानवत्, कर्मणा कार्त्स्न्येनाभानस्य, लेशतो भानस्य च फलबलेन कल्पनीयत्वात् । एवमात्मस्वरूपभान एव संसारमुक्त्यवस्थयोर्वैषम्यस्यावश्यकत्वे, धर्माणां स्वप्रकाशत्वे संसारमोक्षावस्थयोरविशेषापादनं कैमुतिकन्यायेनैव समाहितम् । ‘अनन्तरोऽबाह्यः' इति सर्वांशस्यापि ज्ञानरूपतायाः श्रुत्या कण्ठत एवाभिहितत्वाच्च । एवं प्रमाणानुरोधेन विषयनिर्णये वैज्ञानिके सति, वचनविरोधादिकं लेखकप्रमादात्, वैभवतः, औदासीन्यात्, शिष्यबुद्धि परीक्षार्थत्वादिभिर्वा समाधेयम् । प्रमाणाधीना अथवा विज्ञानाधीना हि प्रमेयसिद्धिः, न तु ग्रन्थपङ्क्यधीनेति मन्तव्यम् । ज्ञानरूपस्य सतः ज्ञानाश्रयत्वं च दीपदृष्टान्तेन साध्यते । दीपशब्दार्थश्च पूर्वस्मिन्नेव सरे (श्लो. 56) विस्तरेण निरूपितः । अतः आत्मा न ज्ञानमात्रस्वरूपः, अपि तु ज्ञानाश्रयोऽपि ॥ 

PROHEL 

ननु सिद्धान्ते आत्मनः अणुपरिमाणस्य सहजत्वाङ्गीकारात्, परिमाणकल्पनाभावात् कथमुच्यते ‘विज्ञानघनः' इति कल्पिताकारनिर्देश इतीति चेत्; आत्मनो ह्यणुत्वं न पृथिवीपरमाणुगतपरिमाणतुल्यम्, पृथिव्याः घनीभूतपदार्थत्वेन मूर्तरूपत्वात्, आत्मनोऽतादृशत्वात् । पृथिवीपरमाण्वपेक्षया जलपरमाणुः मृदुलः । तेजः परमाणुस्तु ततोऽपि विलक्षणः। वायुपरमाणुस्तु ततो 

विलक्षणः । आकाशपरमाणुस्तु स्पर्शस्याप्यभावात् अत्यन्तविलक्षणः, अस्मद्बुद्ध्या दुर्ज्ञानश्च । अत्रैवैतादृशत्वे, तन्मात्रादीनां परिमाणः कियान् दुर्ज्ञानो भवेत् ? एवंस्थिते पञ्चविंशस्याप्राकृतस्य जीवस्य परिमाणः पृथिवीपरमाणुपरिमाणवत्कथं भवेत् ? अतोऽस्मद्बुद्धिशब्दाद्यगोचर एवेति दुर्ज्ञानः तत्परिमाणोऽवगन्तव्यः । एतद्दृष्ट्या जीवपरिमाणस्यास्मत्स्थूलबुद्धिकल्पितत्वात् 'विज्ञानघनः' इति निर्देशो युज्यत एव ॥ 

वस्तुतस्तु - परमाणुपरममहत्परिमाणविषयोऽतिगहनः । लोके परिमाणव्यवहारस्सर्वोऽपि मध्यमपरिमाणविषयक एवेत्यवधेयम् । अधिकमद्रव्यसरे (श्लो. 45-50) ॥ 

किञ्च पञ्चभूतेषु पृथिव्येकैव स्वतो मूर्तिमती । जलतेजसोश्चाक्षुषत्वेऽपि न हि निर्दिष्टः कश्चनाकारस्तयोः । नदीकासारसमुद्रादीनामाकारः पृथिव्युपाधिमूलक एव । कुंभजलम्, शरावजलम् इत्यादाविदं स्पष्टम् । भौतिकस्य तेजसस्तु दार्वाद्युपाधिरहितस्य चाक्षुषत्वमेव हि दुर्वचम् । 'अग्नेरूर्ध्वज्वलनम् ' 

 

[[156]] 

[ आत्मनः स्वप्रकाशत्वम् ] 

76. आत्मा स्वेनैव सिद्ध्यत्यहमिति निगमैर्यत् स्वयंज्योतिरुक्तः 

स्वापेऽप्यस्य स्वसिद्धावशयिषि सुखमित्यक्षता प्रत्यभिज्ञा । 

इत्यादिकमपि दार्वाद्युपाधिभिर्दृश्यत्वप्राप्त्यनन्तरमेव । अतस्सर्वेषां मूर्तिदात्री भूतधात्र्येव । एवं सति जीवस्य पृथिवीपरमाण्वादिनिदर्शनेन मूर्तिकल्पनं कथं युज्येत ? ननु 'अङ्गुष्ठमात्रो रवितुल्यरूपः' (श्वे. 5-8) ‘अङ्गुष्ठमात्रं पुरुषं निश्चकर्ष यमो बलात्' (भ.भा.) इत्यादौ जीवस्याङ्गुष्ठप्रमितत्वमुच्यते किल । एतत्कथमिति चेत् ? सम्यक् पृष्टमायुष्मता । तर्ह्यणुपरिमाणत्वं कथमनेन सिद्ध्यतीति त्वयैव वक्तव्यम् । अधिकं त्वध्यात्मंम् ॥ 

जिज्ञासयैव पृच्छाम इति चेत्, शृणु सादरम् । एतादृशविचारस्तु रहस्येव न संशयः ॥ अध्यात्मशास्त्रं गहनमत्यन्तमवधारय । त्यज्यतां वाग्विलसितं दयां वर्षतु माधवः ॥ तावत्तु सह्यतां सर्वं सर्वं सम्यग्भवेत् ध्रुवम् । विनीतानां किलाध्यात्मशास्त्रं वश्यं भवेत् क्रमात् ॥ 

किञ्च पूर्वं (श्लो.4) धर्मभूतज्ञानविशिष्टजीवस्वरूपविषये अत्यन्तगहनताया अभिधानात्, धर्मभूतज्ञानस्य च मुक्तौ विभुत्वेऽपि संसारावस्थायां तस्य संकोचविकासशालिनः व्यवस्थितपरिमाणस्य दुर्ज्ञेयत्वादपि, तद्विशिष्टस्य जीवस्य मूर्तिकल्पनमावश्यकम् । अत एवात्रापि 'एतेभ्यो भूतेभ्यस्समुत्थाय' इति श्रुतम् । 'संसार्यात्मनः सर्वभूतमयत्वश्रुतेः' (4-2-5) इति श्रीभाष्यमप्यवधेयम् ॥ 

इतोऽप्यत्यन्तसूक्ष्मेऽर्थे जिज्ञासा यदि ते भवेत् । अन्वेषय महात्मानं ज्ञानविज्ञानशेवधिम् ॥ बुद्ध्यतीतेषु तत्त्वेषु वृथा शब्दविवर्धनम् । त्यक्त्वा तु स्मर्यतां कृष्णः ज्ञानविज्ञानदस्सदा ॥ ५ ॥
</details>

<details><summary>सर्वार्थसिद्धिः - ०५</summary>

ज्ञानत्वं वक्ति पुंसः श्रुतिरिह न पुनर्बुद्धिमात्रस्य पुंस्त्वं  
प्रत्यक्षादेः प्रकोपादनुगतकथने ज्ञानमर्थप्रकाशः ।  
स्वस्यैवात्मा तु सिद्धिं मतिरनुभवति स्वान्ययोस्सिद्धिभावं  
ज्ञातुर्जाड्यप्रसङ्गव्युदसनविषया ज्ञानमात्रोक्तयोऽपि ॥ ५ ॥  
  
ननु 'द्रष्टा श्रोता इत्यारभ्य 'विज्ञानात्मा पुरुष' इत्यादिषु जीवस्य ज्ञानस्वरूपत्वं श्रूयते; अतस्तस्य ज्ञानादतिरेको दुस्साध इत्यत्राह - ज्ञानत्वमिति ॥ न ह्यत्र स्वधर्मतादात्म्यं विधीयते, अशक्यत्वात् । किंतु धर्मवद्धर्मिणोऽपि विज्ञानात्मत्वं नाम धर्मान्तरमुपदिश्यते । ज्ञानानुवादेनात्मत्वस्य विधिः स्यादित्यत्राह - पुनरिति । अन्यथा बाधकमाह - प्रत्यक्षादेरिति । आदिशब्देनानुमानशास्त्रयोस्संग्रहः । ज्ञानत्वविधानेऽपि तद्विरोधस्स्यादित्यत्राह - अनुगतेति । कस्यचिदर्थस्य प्रकाशरूपत्वमुभयत्रानुवृत्तं ज्ञानशब्दनिमित्तं तद्विधौ न विरोध इत्यर्थः । अर्थप्रकाश इत्युक्तं विषयतो विभजते -स्वस्येति । स्वासाधारणेन केनचित्स्वभावेन विशिष्ट इह स्वशब्दार्थः । धर्मभूतज्ञाने तु तावदतिरिक्तग्राहित्वं विशेषमाह - मतिरिति । 'विज्ञानघन एवेत्यादिभिर्ज्ञानमात्रत्वोक्त्या ज्ञातृत्वनिषेधात्कथमुभयत्रानुवृत्तधर्मकॢप्तिरित्यत्राह - ज्ञातुरिति । नात्रावधारणमन्ययोगव्यवच्छेदार्थम्; किंतु 'विज्ञानघन इत्यादि पूर्ववाक्यपरामर्शादंशतोऽपि ज्ञानत्वायोगव्यवच्छेदपरमिति भावः ॥ ५ ॥ इत्यात्मनो ज्ञानमात्रत्वोक्तिनिर्वाहः ॥
</details>


