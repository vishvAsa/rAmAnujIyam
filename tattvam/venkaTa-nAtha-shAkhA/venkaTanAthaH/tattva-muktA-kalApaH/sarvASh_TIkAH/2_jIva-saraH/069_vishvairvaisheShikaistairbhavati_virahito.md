+++
title = "069 विश्वैर्वैशेषिकैस्तैर्भवति विरहितो"

+++
<details><summary>मूलम्</summary>

विश्वैर्वैशेषिकैस्तैर्भवति विरहितो नाशितादृग्गुणत्वाज्जीवात्मा जन्मकाले घटवदिति यदि स्यादिहाम्नायबाधः ।  
दृष्टान्तस्साध्यहीनः क इव निगमविल्लिप्सते मुक्तिमेतां धीर्नित्येच्छादयस्तत्परिणतय इति स्याच्च हेतोरसिद्धिः ॥ ६९ ॥
</details>

<details><summary>वरदार्य-सर्वाङ्कषा - ६९</summary>

एवं स्वपक्षमभिधायैतद्दार्त्याय परपक्षान् विमिमृक्षुः प्रथमं वैशेषिकपक्षं विमृशति - विश्वैरित्यादिना । जीवात्मा विश्वैः समस्तैः वैशेषिकैः **तैः** = ज्ञानादिभिर्विशेषगुणैः **विरहितः** = शून्यः भवति मुक्तिकाले । तत्र हेतु :- **नाशितादृग्गुणत्वात्** = अनित्यविशेषगुणवत्त्वात् । तत्र **दृष्टान्तः** = जन्मकाले घटवदिति । आद्यक्षणावच्छिन्नो हि गुणशून्य इति तैरुच्यते इति प्रसिद्धम् । 'उत्पन्नं द्रव्यं क्षणमगुणमक्रियं च तिष्ठति' इति तेषां नियमः । तत्र कारणं घटगतगुणानामनित्यत्वमेव । तद्दृष्टान्तेन मुक्तिकालिक आत्मा सकलविशेषगुणशून्यो भवति, तदीयविशेषगुणानां ज्ञानादीनामनित्यत्वात् । संख्यादिसामान्यगुणव्यावृत्यर्थं 'विशेष' पदम् । इति **यदि** = चेत्, **इह** = अस्मिन्नर्थे, अस्मिन्ननुमाने प्रथमम् **आम्नायबाघः** = 'अयमात्मानुच्छित्तिधर्मा' (बृ.6-5-14 ) इति श्रुतिविरोधः । न विद्यते **उच्छित्तिः** = नाशः यस्य सः अनुच्छित्तिःः नाशरहितं ज्ञानमर्थः । अनुच्छित्तिः धर्मः यस्य सः अनुच्छित्तिधर्मा । ननु न **उच्छित्तिः** = अनुच्छित्तिः 



 

[[326]] 

दृष्टान्तः साध्यहीनः क इव निगमविल्लिप्सते मुक्तिमेतां 

धीर्नित्येच्छादयस्तत्परिणतय इति स्यान्न हेतोरसिद्धिः ॥69॥ 

नाशाभावः । सः धर्मः यस्येति आत्मनो नित्यत्वमेवानेनोच्यते, न त्वात्मधर्मस्य । बहुव्रीहिद्वयकल्पने गौरवादिति चेत् — तत्रैवैतद्वाक्योपक्रमे 'अविनाशी' (बृ.6-5-18) इत्यनेनैवात्मनोऽविनाशित्वकथनात्पौनरुक्त्यापत्तेः । अतो गत्यन्तरविरहात्तद्धर्मस्य ज्ञानस्य नित्यत्वमुच्यते ॥ 

। 

न च विनाशस्य 'अस्ति, जायते, वर्धते, विपरिणमते, अपक्षीयते, नश्यति' इति षड्विकारान्तर्गतत्वात् 'अविनाशी' इत्यनेन विकाराभावोऽभिप्रेतः । 'अनुच्छित्तिधर्मा' इत्यनेन तु नित्यत्वमुच्यत इति न पौनरुक्त्यमिति वाच्यम् ; उच्छित्तिविनाशपदयोः समानार्थकत्वेनैकेनैव तादृस्यार्थस्यापि लाभात् पौनरुक्त्यस्य दुर्वारत्वात् । न च ' उच्छित्तिः धर्म यस्य सः उच्छित्तिधर्मा । न **उच्छित्तिधर्मा** =अनुच्छित्तिधर्मा इति विग्रहः । उच्छेदशब्दस्यानुवृत्त्यभाववाचित्वेन ' उच्छित्तिधर्मा' इत्यनेन निरन्वयविनाशवानुच्यते । अस्य निषेधः 'अनुच्छित्तिधर्मा' इत्यनेनोच्यते । 'अविनाशी' इत्यनेन तु सान्वयविनाशो निषिध्यते; नाशपदस्यादर्शनार्थकस्य षड्भावविकारवाचिनः सान्वयविनाशवाचकत्वात् । तथा च द्विविधविनाशराहित्यस्य प्रतिपादनान्न पौनरुक्तयमिति वाच्यम्, निरन्वयविनाशस्य वेदान्तिभिरनङ्गीकारात् । 'प्रतिसंख्याप्रतिसंख्यानिरोधाप्राप्तिः' (ब्र.सू. 2-2-21) इति सूत्रकारैरेव तन्निरासात् । 'अविनाशी' इत्यत्र विनाशपदस्य सामान्यपदत्वेन, तेनैवोभयविधविनाशराहित्यस्य लाभात्, निरन्वयविनाशस्यावैज्ञानिकत्वाच्च । अतः पौनरुक्तत्यमनिवार्यमिति धर्मनित्यत्वमेव ' अनुच्छित्तिधर्मा' पदेनोच्यत इत्येव स्वरसम् । अधिकमन्यत्र गतमेव ( श्लो. 4) ॥ 

एवं विवादग्रस्तत्वादेवदूषणान्तरमाह - दृष्टान्तः इत्यादि । साध्यहीनः तथा च दृष्टान्तासिद्धिः । 'उत्पन्नं द्रव्यं क्षणमगुणं तिष्ठती' त्यादेरप्रामाणिकत्वात् । परिणामवादे तादृशापत्तेरसंभवात् । आरंभवादस्य पूर्वमेव (जड. 18) निरस्तत्वात् । अन्ततः दृष्टान्तस्योभयवादिसंमतत्वावश्यकत्वेन, वेदान्त्यसंमतत्वात् दृष्टान्तासिद्धिर्दुर्वारा। किञ्च तादृशमुक्तेः पुरुषार्थत्वमपि न स्यादित्याह - **निगमवित्** = वैदिकः क **इव** = = को वा एतां **मुक्तिम्** = पाषाणकल्पापत्तिरूपां मुक्तिम् **लिप्सते** = **लिप्सेत** = लब्धुमिच्छेत् ? वेदो हि मुक्तेर्निरतिशयानन्दरूपतां वक्ति । इदं जानन् पाषाणकल्पां मुक्तिं कथं लिप्सेतेति सूचनाय 'निगमवित्' इत्युक्तम् । न च दुःखनिवृत्तेरपि पुरुषार्थत्वं दृश्यते, यथा रोगनिवृत्तेरिति वाच्यम्, रोगनिवृत्याऽऽरोग्यप्राप्तेरवर्जनीयतयेष्टप्राप्तेर्नान्तरीयकत्वेन, अनिष्टनिवृत्तिमात्रस्य पुरुषार्थत्वाभावात् । आनन्दस्य नित्यत्वानित्यत्वादिविकल्पाश्च पूर्वमेव निरस्ताः । किञ्च हेतोरप्यसिद्धिमाह – सिद्धान्ते **धीः** = धर्मभूतं ज्ञानम् नित्या **इच्छादयश्च** = इच्छादय आत्मगुणाः **तत्परिणतयः** = धर्मभूतज्ञानपरिणामविशेषा एव । इति **हेतोः** = अनित्यगुणत्वादिति हेतोः असिद्धिश्च स्यात् । हेतोरुभयवादिसंमतत्वस्यावश्यकत्वात्, अस्मन्मते आत्मगुणानामनित्यत्वानङ्गीकारात् हेतुरप्यसिद्धः । ज्ञानस्य च नित्यत्वं स्थापयिष्यते ( बु. 4) ॥ 

आत्मनो धर्मतया नित्यं सुखं वर्तते । संसारदशायां कर्मणा प्रतिबन्धात् नानुभूयते । मुक्तौ कर्मणां निवृत्त्या अभिव्यज्यत इति नैयायिकैकदेशी भूषणकारः, मीमांसकैकदेशी कुमारिलश्च प्राहतुः । इदमपि 

[[140]]. 

[[327]] 

[सांख्यपक्षनिरूपणम् ] 

आत्मा चिन्मात्ररूपो विकृतिमति जडे बिम्बितो बुद्धितत्वे 

तच्चास्मिन् तद्विवेकाग्रहणविरचितः पुंसि संसारमोहः । अन्त्या विज्ञानवृत्तिः प्रकृतिपुरुषयोरन्यतां गाहमाना 

तादृक्संसारभेत्री ; पुरुष इह सदा मुक्त एवेति साङ्ख्याः ॥70॥ 

 

वात्स्यायनमहर्षिणा निराकृतम् (न्या. भा. 1-1-9) । मुक्तौ नित्यं सुखमभिव्यज्यत इत्यस्य कोऽर्थः ? किं स्वयमेव भासत इत्यर्थः? उतानुभूयत इत्यर्थः ? नाद्यः ; मतद्वयेऽपि स्वयंप्रकाशवस्तुनोऽनङ्गीकारात् । न द्वितीयः, मुक्तौ ज्ञानस्यानङ्गीकारात् । आत्मस्वरूपं तु न स्वतस्सुखरूपम् । तथा सति धर्मतया नित्यसुखाङ्गीकारस्यानावश्यकत्वापातात् । इष्टापत्तौ चापसिद्धान्तः । मतद्वयेऽपि आत्मनोऽस्वयंप्रकाशत्वात् । ननु तर्हि सिद्धान्ते आत्मस्वरूपस्यैवानन्दस्वरूपत्वात्, स्वप्रकाशत्वाच्च अतिरिक्तधर्मभूतज्ञानस्यावश्यकता कीदृशीति चेत् — एतत्तु हैरण्यगर्भानां (योगानां मतम्, ब्रह्मानुभवरहितस्यात्मनश्चैतन्यमात्रस्वरूपेणावस्थानस्यैव कैवल्यरूपत्वात् । सिद्धान्ते एतादृशशङ्कायाः पूर्वमेव (श्लो. 4) परिहृतत्वात् । ब्रह्मानुभवस्यैव मोक्षत्वेन, आत्मस्वरूपस्येतरविषयकत्वासंभवेन तदर्थं धर्मभूतज्ञानस्यावश्यकत्वाच्च । अन्ततः, स्वरूपवत् धर्मस्यापि नित्यत्वस्य श्रुतिसिद्धत्वात्, मुक्तौ तस्य नाशासंभवात् । अतो यथोक्त एवार्थः ॥ ६९ ॥
</details>

<details><summary>सर्वार्थसिद्धिः - ६९</summary>

विश्वैर्वैशेषिकैस्तैर्भवति विरहितो नाशितादृग्गुणत्वा-  
ज्जीवात्मा जन्मकाले घटवदिति यदि स्यादिहाम्नायबाधः ।  
दृष्टान्तस्साध्यहीनः क इव निगमविल्लिप्सते मुक्तिमेतां  
धीर्नित्येच्छादयस्तत्परिणतय इति स्याच्च हेतोरसिद्धिः ॥ ६९ ॥  
अथ वैशेषिकादिपठितं प्रस्तरप्रायमोक्षं पराचिकीर्षुस्तदुक्तं प्रयोगमनुवदति - विश्वैरिति ॥ जीवाः पार्थिवपरमाणव आकाशश्च कदाचिदशेषविशेषगुणशून्याः, अनित्यविशेषगुणवत्त्वात्, उत्पत्तिक्षणे घटवत् । न चात्र दृष्टान्तस्साध्यविकलः; कार्यद्रव्यगुणानां तद्धर्म्युत्पत्त्यनन्तरभावित्वनियमात्, सहोत्पत्तावुपादानोपादेयभावायोगात् । न च भावस्समवायिकारणेन विना कश्चिदुत्पद्यते । ननु जीवः सर्वदा विशेषगुणवान् आत्मत्वात् ईश्वरवत् इति प्रतिप्रयोगः स्यात् । तन्न; निरीश्वरवादिनां दृष्टान्तासिद्धेः । भूषणस्य तु मुक्तिदशायां ज्ञानं कार्यमकार्यं वा? आद्ये करणसापेक्षत्वान्नश्वरत्वादिप्रसङ्गः । उत्तरत्र इदानीमप्युपलभ्येत । एकदा चैकस्य ज्ञानद्वयमयुक्तम् । किंच नित्यज्ञानं मुक्तौ भासते न वा? आद्ये स्वतो भानेऽपसिद्धान्तः; परतो भाने ज्ञानान्तरकॢप्तिगौरवं, तदपि कार्यमकार्यं वेति विकल्पदौःस्थ्यं च । उत्तरत्र निर्विषयं सविषयं वा? नाद्यः तादृशख्यात्यनभ्युपगमात् । द्वितीये तु सर्वविषयं नियतविषये वा? आद्येऽनेकानादिसर्वज्ञवादप्रसङ्गः । मुक्तिदशायां सर्वज्ञत्वं भवत्विति चेन्न, तथाऽपि तादृशत्रय्यन्तवादानङ्गीकारात् । नियतविषयत्वं त्वीश्वरज्ञानस्येव मुक्तज्ञानस्यापि नित्यस्य दुस्साधम् । सामग्रीभेदतो हि सर्वत्र धियां विषयनियमः । विषयश्च तस्य कः? आनन्द इति चेत् स किं कार्योऽकार्यो वा? नाद्यः, अनभ्युपगतेः, हेतुनिरूपणायोगाच्च । न द्वितीयः, अद्याप्युपलब्धिप्रसङ्गात् । विषयविषयित्वानुपपत्त्याऽनुपलब्धिरिति चेत्; तन्न, किं तयोः स्वरूपमतिरिक्तं वा? आद्येऽनाद्युपलब्धिप्रसङ्गः । उत्तरत्र भावस्योत्पन्नस्य ध्वंसित्वं स्यात् । उत्पन्नोऽपि कश्चिद्भावो न नश्यतीति चेन्न, अदर्शनात् कल्पकाभावात् । 'आनन्दं ब्रह्मणो रूपं तच्च मोक्षेऽभिव्यज्यते' इति श्रुत्या तथाऽङ्गीकुर्म इति चेन्न, अयमानन्दशब्दो जीवविषयः परविषयो वेत्यनिर्धारणात् । स्वानन्दश्च साक्षात्क्रियमाणस्साधारो निराधारो वा भाति? पूर्वत्रानन्दमात्रविषयत्वव्याघातः । परत्र अहं सुखीति भानाभावादानन्दाभिव्यक्त्याऽपि न पुरुषार्थभोक्तृत्वसिद्धिः । सुखादेस्स्वसमवेततयाऽनुभवो हि भोग इत्यास्तामेतत् । यदि कश्चित्कौमारिल एवं प्रयुञ्जीत - देवदत्तमुक्तिकालः एतज्ज्ञानवान्कालत्वादिति, तस्य देवदत्तसुषुप्त्यादिकालैरनैकान्त्यम् । तेषामपि पक्षीकरणे तदातनज्ञानस्य निर्विषयत्वसविषयत्वादिविकल्पक्षोभः । अत एव - 'निजं यत्त्वात्मचैतन्यमानन्दोऽध्यक्ष्यते च यः । यच्च नित्यविभुत्वादि तेनात्मा नैव मुच्यते ॥ मनःकरणकेनात्मा प्रत्यक्षेण प्रतीयते । इत्युपदेशोऽप्यश्रद्धेयः । यच्च कैश्चिच्चिन्मात्ररूप आत्मा चेतयितृत्वादिरहितः प्रकाशत इत्यनुशिष्यते, तदपि निष्प्रमाणकम् । अतस्समस्तविशेषगुणशून्यात्मानुमानं निष्कम्पमिति । तत्राह - स्यादिति । यद्यत्र कदाचिज्जीवः स्वधर्मभूतज्ञानरहित इति साध्यं, तदा तन्नित्यत्वश्रुतिविरोधः । अथ तद्विकारविशेषरहित इति, तत्राव्यवहिताधारत्वनिषेधे सिद्धसाधनम् । व्यवहिताधारत्वनिषेधे तु शास्त्रबाधः, स्वमतेन साध्याप्रसिद्धिश्च । उत्पत्त्यवस्थघटदृष्टान्तश्च साध्यविकल इत्याह - दृष्टान्त इति । प्रागसद्द्रव्योत्पत्तेर्निरस्तत्वेनाश्रयहान्या तन्निदर्शनायोगात् । नित्यस्य तु त्रिगुणस्य द्रव्यस्य नित्यं यत्किंचिद्विशेषगुणवत्त्वादिति शेषः । अनुमानस्य बाधकतर्कमाह - क इवेति । अत्रेदमाकूतम् - केवलं दुःखनिवृत्त्यर्था न क्वचिदपि कस्यचिदपि प्रवृत्तिर्दृश्यते । उत्तरसुखमभिसन्धायैव सर्वेषां दुःखनिरासप्रवृत्तिरिति लोकवादविदः । अन्यथाऽपि ब्रूमः - सुषुप्त्यवस्थजीवमुपदिष्टवति प्रजापताविन्द्रः प्राह - 'न ह खल्वयमेवं संप्रत्यात्मानं जानात्ययमहमस्मीति नो एवेमानि भूतानि विनाशमेवापीतो भवति नाहमत्र भोग्यं पश्यामि इति । ततः प्रजापतिरपहतपाप्मत्वादिसत्यसङ्कल्पत्वपर्यन्तगुणकं ब्रह्मसमं मुक्तमुपदिदेश, अतः केवलं दुःखनिवृत्तिर्न मुक्तिरिति जानन् कथं त्वदुक्तमुक्तिकामः प्रवर्त्स्यतीति । हेतावपि विकल्पाक्षमत्वं मत्वाऽऽह - धीरिति । अनित्यविशेषगुणवत्त्वादिति वदता किं धीस्वरूपं तत्परिणतयो वा आत्मगुणत्वेन कथ्यन्ते? स्वसिद्धान्तदृष्ट्या पुरुषगुणभूतागन्तुकचैतन्यादयो वा? तत्राद्यस्य दूषणम् -धीर्नित्येति । अनित्यविशेषगुणवत्त्वमसिद्धमित्यर्थः । द्वितीये त्वात्मनस्तद्वत्त्वं नेति । मतद्वयेऽपि स्वरूपासिद्धिमाह - इच्छादय इति । तृतीयेऽपि त्रय्यन्तविद्भिरनङ्गीकारादसिद्धिस्सुगमेति तस्य पृथगनुद्धारः । एवं दुःखसन्ततिरत्यन्तमुच्छिद्यते सन्ततित्वात् प्रदीपसन्ततिवत् इत्यनुमानमपि निरस्तम्; आगमसिद्धाभिर्नित्यसन्ततिभिरनैकान्त्यात्, प्रदीपावयविसन्ततेश्चास्मान्प्रति निदर्शनायोगात्, अवस्थासन्ततेश्चोच्छेदाभावात्, दीपत्वावस्थासन्ततिवदिति त्वया निदर्शयितुमयुक्तत्वादिति ॥ ६९ ॥ इति पाषाणवन्मोक्षभङ्गः ॥
</details>


