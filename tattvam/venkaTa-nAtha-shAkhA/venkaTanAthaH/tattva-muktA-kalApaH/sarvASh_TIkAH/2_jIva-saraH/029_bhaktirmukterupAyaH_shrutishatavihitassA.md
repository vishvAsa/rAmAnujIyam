+++
title = "029 भक्तिर्मुक्तेरुपायः श्रुतिशतविहितस्सा"

+++
<details><summary>मूलम्</summary>

भक्तिर्मुक्तेरुपायः श्रुतिशतविहितस्सा च धीः प्रीतिरूपा तन्निष्पत्त्यै फलेच्छाद्युपधिविरहितं कर्म वर्णाश्रमादेः ।  
ज्ञानध्यानादिवाचां समफलविषया सैव युक्ता प्रतिष्ठा सामान्योक्तिस्समानप्रकरणपठिता पर्यवस्येद्विशेषे ॥ २९ ॥
</details>

<details><summary>वरदार्य-सर्वाङ्कषा - २९</summary>

एवं जीवस्वरूपविचारं परिसमाप्य, तस्य मुक्ति प्रतिपिपादयिषुः प्रथमं मुक्त्युपायं प्रतिपादयतिभक्तिरित्यादिना । भक्तिरेव मुक्तेः उपायः **श्रुतिशतविहितः** = अनेकश्रुतिभिः विहितः, विधेयप्राधान्यात् पुंल्लिङ्गः । सा **च** = भक्तिश्च प्रीतिरूपा **धीः** = निरतिशयप्रीतिरूपं ज्ञानमेव । 'महनीयविषये प्रीतिर्भक्तिः इत्याचार्याः । प्रीत्यादिकं धर्मभूतज्ञानस्यावस्थाविशेषः । अतो ज्ञानमेव भक्तिः । अस्तु मुक्तेरुपायो भक्तिः । भक्तेरुपायः कः ? इत्यत्र - फलेच्छाद्युपधिविरहितं वर्णाश्रमादेः कर्म **तन्निष्पत्त्यै** = भक्त्युत्पत्त्यै भवति । वर्णाश्रमादिधर्माणां हि प्राजापत्यादिलोकावाप्तिः फलं स्मर्यते । अथापि एतादृशफलेच्छादिरूपोपाधिरहितं **वर्णाश्रमाङ्गभूतं** =ब्राह्मणत्वादिवर्णाङ्गभूतं, ब्रह्मचर्याद्याश्रमाङ्गभूतं च कर्म चित्तशुद्धिद्वारा भक्त्युत्पत्तेः उपायो भवति । भक्तयुत्पत्त्यनन्तरं तु कर्म भक्त्याख्यब्रह्मविद्याङ्गं भवतीति वक्ष्यते ( श्लो. 31 ) ॥ 

ननु ब्रह्मविद्यापदवाच्यानां ज्ञानध्यानोपासनादीनामेव मोक्षसाधनत्वं श्रूयते, न तु भक्तेः कुत्रापि । 'यस्य देवे परा भक्तिः' (श्वे.6-23) इत्यत्रापि 'अर्थाः प्रकाशन्ते' इति कथनात् भक्तेः ज्ञानहेतुत्वमाह, न तु 

 

[[220]] 

ज्ञानध्यानादिवाचां समफलविषया सैव युक्ता प्रतिष्ठा 

सामान्योक्तिः समानप्रकरणपठिता पर्यवस्येद्विशेषे ॥29॥ 

मुक्तिहेतुत्वमित्यत्राह - ज्ञानेत्यादि । **ज्ञानध्यानादिवाचाम्** = ज्ञानध्यानोपासनशब्दानाम् **समफलविषया** = मुक्तिरूपसमानफलवती **सैव** = भक्तिरेव **प्रतिष्ठा** = पर्यवसानभूमिः **युक्ता** = न्यायसिद्धा ॥ मोक्षसाधनं हि तत्तत्प्रकरणेषु 'निदिध्यासितव्यः' 'उपासीत' 'वेद' 'ज्ञात्वा' इत्यादिभिन्नभिन्नशब्दैरभिधीयते । अत्रोक्तानि ध्यानोपासनवेदनज्ञानादीनि समानार्थकानि वक्तव्यानि; अन्यथा साधनभेदेन तत्तद्ब्रह्मविद्यानां फलतारतम्यमनिवार्य स्यात् । न चेष्टापत्तिः; तदा हि कर्मफलवदेव मुक्तेस्तारतम्यप्रसङ्गेन तस्य निरतिशयपुरुषार्थरूपत्वं न स्यात् । अत एव 'विकल्पोऽविशिष्टफलत्वात् (ब्र.सू. 3-3-15) इति सूत्रविरोधप्रसङ्गश्च । ब्रह्मविद्यासु सर्वासु ब्रह्मण एव विषयत्वेऽपि, ब्रह्मगुणाः केचन केचनैव तत्तद्विद्यासु उपास्यतया विधीयन्ते; न तु सर्वे गुणाः सर्वत्रोपास्याः, गुणानामानन्त्येन दुष्करत्वात् । निर्गुणविद्येति का चिन्नास्त्येव, निर्विशेषं वस्त्वेव शशशृङ्गतुल्यम् । एवं सति एकैव विद्या मुक्तये पर्याप्ता? उत यथाशक्ति अन्यापि विद्या आवश्यकी? इति संशये; न आवश्यकी, सर्वासामपि विद्यानां फलस्य ब्रह्मप्राप्तिरूपस्य समानत्वात्, यथासंभवं यथारुचि काचिद्विद्यैवानुष्ठेया इति सूत्रार्थः । ततश्च सर्वब्रह्मविद्यानां मुक्तिसाधनत्वमेकरूपमेवेति, ध्यानोपासनादिशब्दैः एकरूपमेव साधनं विधीयत इति वक्तव्यम् । तदेव साधनं उपासनमित्युच्यते । तदेव च भक्तिरित्युच्यते । 'भज सेवायामिति' हि धातुः । 'सेवा भक्तिरुपास्तिश्च' (श्रु. प्र.) इति निघण्टुः ॥ 'स्नेहपूर्वमनुध्यानं भक्तिरित्यभिधीयते ' इति च । 'गुरुमुपासते' 'गुरुं सेवते' 'देवं भजते' 'देवमुपास्ते' इत्यादिप्रयोगाणां सर्वसंमतत्वात् उपासनापदं व्यापकार्थम् । ब्रह्मोपास्ते इत्यत्रोपासनं ज्ञानविशेषरूपम् । अतः ज्ञानध्यानादीनां भक्तौ पर्यवसानमनिवार्यम् । अन्यथा मुक्तौ तारतम्यप्रसङ्गः । सगुणमुक्तावस्त्येव तारतम्यम्, तत्क्रतुन्यायादित्यादि चोपरि ( श्लो. 31) विमृश्यते ॥ 

ज्ञानध्यानादिसर्वपदानामेकार्थबोधकत्वे न्यायमाह - सामान्येत्यादिना । समानप्रकरणपठिताः मोक्षसाधनस्वरूपसमानार्थप्रकरणेषु दृश्यमाना **सामान्योक्तिः** = सामान्यशब्दप्रयोगः विशेषे **पर्यवस्येत्** = विशेषार्थवाच्यकत्वे पर्यवस्येदेव । मुक्तौ तारतम्याभावात् साधनानामेकरूपत्वस्यावश्यकत्वे च, ध्यानोपासनादिपदानां पर्यायत्वस्य स्वरसत्वेन च, भक्तेरेव ज्ञानविशेषरूपायास्साधनत्वं सर्वश्रुतिसिद्धम् । ज्ञानवेदनादिसामान्यपदानां भक्तिरूपज्ञानविशेषबोधकत्वं शक्त्यैव संभवति । 'दृष्टे' इति दर्शनपदमपि, ध्यानस्य दर्शनपर्यवसायित्वात्, तदवस्थामादायोपपद्यते । सिद्धान्ते हि ज्ञानं द्रव्यं परिणामि च । अतः न कुत्राऽपि क्लेशः । परसंमतं ज्ञानमेव चेत् मोक्षसाधनम्, ध्यानोपासनादिविशेषपदानां सामान्ये पर्यवसानं लक्षणयैव वक्तव्यम् । 'सामान्यपदानां विशेषबोधकत्वं शक्तयैव, विशेषपदानां सामान्यबोधकत्वं तु लक्षणयैव' इति न्यायस्य लोके, शास्त्रे च स्वरससिद्धत्वात्, दर्शनपर्यवसायि भक्तिरूपमुपासनमेव मोक्षसाधनम्, न तु ज्ञानसामान्यम् । मोक्षस्य संपूर्णज्ञानविकासरूपत्वात् 'अर्थाः प्रकाशन्ते' इत्युक्तिरपि न विरुद्ध्यते । 'भक्त्या त्वनन्यया शक्य 

[[100]]. 

[[221]] 

[ भक्तिः ज्ञानरूपा ] 

ध्यानाद्युक्तया ध्रुवानुस्मृतिरिह विहिता ग्रन्थिमोक्षाय, सैव 

स्पष्टा दृष्टिस्तथैव श्रुतिफलविषया, सेवनत्वादुपास्तिः । 

 

अहमेवंविधोऽर्जुन । ज्ञातुं द्रष्टुं च तत्त्वेन प्रवेष्टुं च परंतप ॥ (गी. 11-54) इत्युक्तं ज्ञानादिसाधनत्वमपि भक्तौ पर्वभेदस्य सत्त्वात्, आरंभे ज्ञानसाधनत्वमपि तस्याः संभवेत् । अतः 'यस्य देवे परा भक्तिः' इति ‘पर’पदविशेषणात् परभक्तेरेव मोक्षाव्यवहितसाधनत्वं श्रुतिस्मृतिसिद्धम् ॥ २९ ॥
</details>

<details><summary>सर्वार्थसिद्धिः - २९</summary>

भक्तिर्मुक्तेरुपायः श्रुतिशतविहितस्सा च धीः प्रीतिरूपा  
तभिष्पत्त्यै फलेच्छाद्युपधिविरहितं कर्म वर्णाश्रमादेः ।  
ज्ञानध्यानादिवाचां समफलविषया सैव युक्ता प्रतिष्ठा  
सामान्योक्तिस्समानप्रकरणपठिता पर्यवस्येद्विशेषे ॥ २९ ॥  
  
धर्मस्य तत्त्वं निहितं गुहायाम्; किंपुनर्निवृत्तिधर्मस्य? अतः कथं कश्चिदपि मोक्ष्यत इत्यत्र मोक्षोपायस्वरूपं निष्कर्षति - भक्तिरिति ॥ श्रुतिशतविहितो मुक्तेरुपायो भक्तिरित्यन्वयः । ननु ब्रह्मविद्ययैव मुक्तिरिति सिद्धान्तः । भक्तिशब्दस्त्वष्टविधत्वादिवचनैरन्यार्थः । 'भज सेवाया'मिति च सामान्यतः पठ्यते । क्वचित्तु रूढिकॢप्तौ गौरवमित्यत्राह - सा चेति । धीरित्यनेन ब्रह्मविद्यात्वाविरोधस्थापनम् । प्रोतिरूपेति रूढिनिमित्तसूचनम् । महनीयविषये प्रीतिर्भक्तिः; प्रीत्यादयश्च ज्ञानविशेषा इति वक्ष्यते । 'स्नेहपूर्वमनुध्यानं भक्तिः' इति चोपायो विशेष्यते । 'अपाम सोमममृता अभूम' इत्यादिदर्शनात्कर्मभिरेव मुक्तिः किं न स्यादित्यत्राह - तदिति । केवलधर्माणां क्षयिफलत्वनिश्चयात्तत्रामृतत्वादिवचनमन्यपरम् । विद्याङ्गेषु तु मुक्तिसाधनत्वश्रुतिः स्तुत्यर्था । अतः 'तमेतं वेदानुवचनेन ब्राह्मणा विविदिषन्ति' इत्यादिभिरभिप्रेतं संनिपत्योपकारकत्वमिह युक्तमिति भावः । फलशब्दोऽत्र स्वर्गादिविषयः । फलसङ्गकर्तृत्वाभिमानत्यागे हि स्वरूपानुरूपफलसाधनाङ्गत्वमित्यभिप्रायेणोपाधिरहितत्वोक्तिः । उत्तरेणादिशब्देन गुणनिमित्तादिसंग्रहः । ननु वेदनध्यानोपासनादिशब्दैर्मुक्त्युपायोक्तौ यथार्हं विकल्पः स्यादित्यत्राह - ज्ञानेति । समफलविषयेति एकत्र विश्रमौचित्यप्रदर्शनम् । संभवति गत्यन्तरेऽष्टदोषविकल्पो न न्याय्यः । न चैकस्मिन्नधिकारिणि गुरुलघुविधिः स्यात् । नापि ज्योतिष्टोमाग्निहोत्रादिवदिह फलतारतम्यसंभव इति भावः । प्रतिष्ठा तत्तत्सामान्याकारैः प्रतिपाद्येत्यर्थः ।   
ननु - 'यस्य देवे परा भक्तिर्यथा देवे तथा गुरौ । तस्यैते कथिता ह्यर्थाः प्रकाशन्ते महात्मनः' ॥   
इति कठवल्लीवाक्याद्भक्तेर्ज्ञानहेतुताऽवगम्यते । गीयते च 'भक्त्या मामभिजानाति' इत्यादि । संजयश्चाह 'शुद्धभावं गतो भक्त्या शास्त्राद्वेद्मि जनार्दनम्' इति । अतो भक्तिसाध्यज्ञानविशेषान्मुक्तिः स्यादित्यत्राह - सामान्येति । अयं भावः - भक्तेर्ज्ञानसाधनत्वश्रुतिः पर्वभेदेनानेकफलतया स्यात् । अत एव हि 'भक्त्या त्वनन्यया शक्यः' इत्यादिना ज्ञानदर्शनप्राप्तिसाधनत्वोक्तिः । 'भक्त्या लभ्यस्त्वनन्यया' इति च नियम्यते । भक्तिसाध्यं प्रापकज्ञानमपि भक्तिलक्षणोपेतम् । अतो वेदनादिसामान्यशब्दानामिह पश्वादिन्यायात् संनिहितविशेषपर्यवसानं सिद्धम् ॥ २९ ॥
</details>


