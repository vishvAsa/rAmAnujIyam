+++
title = "053 अन्त्यज्ञानस्य जीवः"

+++
<details><summary>मूलम्</summary>

अन्त्यज्ञानस्य जीवः स्थितिपदमथवा केवलं ब्रह्म ते स्यादाद्ये तेनैव बाध्यो न तदुपजनयेद्धीस्थितौ किं ततोऽस्य ।  
अन्त्ये सत्याऽनृता वा तदधिकरणता नाद्य इष्टः परस्मिंस्तत्कॢप्त्यादेरयोगस्तदिह विमृशतां किं न दुष्टं त्वदिष्टम् ॥ ५३ ॥
</details>

<details><summary>वरदार्य-सर्वाङ्कषा - ५३</summary>

निर्विशेषात्माद्वैतवादेऽनुपपत्त्यन्तरं प्रदर्शयति – अन्त्यज्ञानस्येत्यादिना । **ते** = आत्मा एक एव वर्तते, भेदस्तु अविद्याकृतः । सोऽपि निर्विशेषः इति वदतस्तव, **अन्त्यज्ञानस्य** = संसारभ्रमनिवर्तकस्य 'ब्रह्मव्यतिरिक्तं सर्वं मिथ्या' इति ज्ञानस्य **स्थितिपदम्** = आश्रयः **जीवः** = किं मायाकल्पितो जीवः स्यात् ? अथवा केवलं **ब्रह्म** = अविद्यासंबन्धरहितं नित्यशुद्धबुद्धमुक्तस्वभावं ब्रह्म स्यात् ? **आद्ये** = जीवः तदाश्रय इति प्रथमपक्षे **तेनैव** = 'ब्रह्मव्यतिरिक्तं मिथ्या' इत्यनेनैव ज्ञानेन बाध्यः अहमर्थो जीवः **तत्** = तादृशमात्मनाशकरं ज्ञानम् न **उपजनयेत्** =संपादयितुं न प्रयतेत । भवन्मते हि अविद्याकल्पितः जीव एवाहमर्थः, विशुद्धं ब्रह्म आत्मपदवाच्यः नाहमर्थः । लोके हि प्रयत्नस्य सर्वस्यापि ' अहम्' इतिभावनाविषय एव मूलमिति सर्वसंमतम् । समर्थितं चैतद्विस्तरेण (श्लो. 10) । ननु न वयं सर्वनाशं वदामः । अहमर्थस्तु चिदचिन्मिश्रः । तत्र चिदंशः अनुवर्तत एव । अचिदंशः प्रकृतिपरिणामभूतः अहङ्कारः । तस्य ' अहम्' इति व्यवहारहेतुत्वादेव तस्य ' अहङ्कारः' इति संज्ञा । एतदुपाधिकम् एतदवच्छिन्नम्, एतत्प्रतिबिम्बितं वा चैतन्यमेव जीवः । 'अहम्' इत्यभिमानहेतोरहङ्कारस्य नाशेऽपि चैतन्यांशस्त्वनुवर्तत एवेति चेत्, तत्राह - **धीस्थितौ** = अहमर्थान्तर्गताहङ्कारस्य नाशेऽपि, तदन्यचैतन्यपरिशेषेऽपि अस्य नश्यतः अहमर्थस्य जीवस्य **ततः** = चैतन्यपरिशेषेण **किम्** = किं **भविष्यति** = को लाभः ? तदेतत्सर्वमुक्तम्- 

'अहमर्थविनाशश्चेन्मोक्ष इत्यध्यवस्यति । अपसर्पेदसौ मोक्षकथाप्रस्तावगन्धतः ॥ 



मयि नष्टेऽपि मत्तोऽन्या कचिदज्ञप्तिरवस्थिता । इति तत्प्राप्तये यत्नः कस्यापि न भविष्यति ॥' (श्रीभा. 1-1-1) इति । अत्र वक्तव्यं सर्वं पूर्वमेव ( श्लो. 10) विस्तरेणोक्तम् ॥ 



**अन्त्ये** = केवलं ब्रह्मैवाश्रय इति द्वितीयपक्षे **तदधिकरणता** = तादृशज्ञानाश्रयत्वम् सत्या, **अनृता** = सत्या असत्या वा? । आद्यः **पक्षः** = आश्रयत्वं सत्यमिति पक्ष : **नेष्टः** = तव न संमतः । तदा हि ब्रह्म सविशेषं स्यात् । परस्मिन् द्वितीये तु पक्षे, आश्रयत्वस्य मिथ्यात्वे, तत्क पत्यादेः **अयोगः** = तत्कल्पनस्यासंभवः । मिथ्याभूतस्य हि कल्पनम् अविद्यामन्तरा नोपपद्यते । अतश्च अविद्यापरिशेषस्य, अविद्यान्तरस्य वा प्रसङ्गः । आदिपदेन तत्प्रतिभासतत्कार्यादेः ग्रहणम् । **तत्** = तस्मात् **इह** = एतद्विषये **त्वदिष्टम्** = त्वत्समतं किं किं वा न दुष्टम् ? सर्वं दुष्टमेव । **विमृशताम्** = आत्मसाक्षिकं चिन्त्यताम् ॥ ५३ ॥
</details>

<details><summary>सर्वार्थसिद्धिः - ५३</summary>

अन्त्यज्ञानस्य जीवः स्थितिपदमथवा केवलं ब्रह्म ते स्या-  
दाद्ये तेनैव बाध्यो न तदुपजनयेद्धीस्थितौ किं ततोऽस्य ।  
अन्त्ये सत्याऽनृता वा तदधिकरणता नाद्य इष्टः परस्मिं-  
स्तत्कॢप्त्यादेरयोगस्तदिह विमृशतां किं न दुष्टं त्वदिष्टम् ॥ ५३ ॥  
  
विश्वबाधकबुद्धेराधारं विकल्पयति - अन्त्यज्ञानस्येति ॥ न हि बाह्यवद्देहेन्द्रियमनसां ज्ञातृत्वं युष्माभिरिष्यते । तुल्यन्यायतयाऽहङ्कारस्य महतो वा ज्ञातृत्वं निरस्तमेव । परिशेषादहङ्कारोपहितो जीव एव ज्ञातेति कोटिः प्रथममिहोद्धाटिता । केवलं -सर्वोपाधिरहितमित्यर्थः । बाधकज्ञानस्य बाध्यजीवाधिकरणत्वे बाधकमाह - आद्य इति । अयं भावः - बाधकेन जीवो नश्यति न वा? आद्ये स्वनाशकधीसिद्ध्यै भेदवासनानिरासादौ न प्रयस्येदिति, न ह्यात्मनाशः परमः पुमर्थ इत्यौपनिषदपक्षः । उत्तरत्राहमर्थविनाशे कथं जीवस्थितिः? स्थापितं चाहमर्थस्यैवात्मत्वम् । जीवत्वे नष्टेऽपि ज्ञप्त्यात्मा तिष्ठेदित्यत्राह - धीति । न हि अहं विनङ्क्ष्यामि मदन्या धीर्मद्विधुरा तिष्ठत्विति मत्वा मुमुक्षुः प्रवर्तते । तथा च भाषितं - मयि नष्टेऽपि मत्तोऽन्या काचिज्ज्ञप्तिरवस्थिता । इति तत्प्राप्तये यत्नः कस्यापि न भविष्यति ॥ इति । शुद्धस्य निवर्तकज्ञानाधारता सत्याऽसत्या वेति विकल्पयति - इति । सत्यत्वेऽपसिद्धान्तमाह -नाद्य इति । मिथ्यात्वेऽनुपपत्तिमाह - परस्मिन्निति । असत्यस्य ज्ञानाधिकरणत्वस्य कॢप्तिर्हि कल्पकाविद्याहङ्कारादिसापेक्षा । अतो निवर्तकज्ञानतदाधारत्वतत्प्रतिभासा यावत्स्युः, तावदविद्याऽनुवृत्तेति न ततस्तन्निवृत्तिः । अविद्यायाः तत्कल्पितस्य ज्ञानस्य च सुन्दोपसुन्दविषनाशकविपन्यायेन युगपद्ध्वंसादविरोध इति चेत्, तदिदमन्योन्यध्वंसकत्वं दृष्टं कल्प्यं वा? नाद्यः, असिद्धेः । न द्वितीयः, कल्पकाभावात् । गतिशून्यत्वं कल्पकमिति चेत्, अस्ति सतां गतिः, तामेवानुवर्तस्व । एवं परपक्षे दूष्यान्तराणि दूषणान्तराणि च सूचयन्निगमयति - तदिति । बहुश्लोकोक्तबहुविधदोषप्रस्थानादित्यर्थः ॥ ५३ ॥ इति निवर्तकज्ञानाधारानुपपत्तिः ॥
</details>


