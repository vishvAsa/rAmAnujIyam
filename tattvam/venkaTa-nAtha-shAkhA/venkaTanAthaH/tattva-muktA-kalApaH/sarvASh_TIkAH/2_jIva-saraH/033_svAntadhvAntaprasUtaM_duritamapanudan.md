+++
title = "033 स्वान्तध्वान्तप्रसूतं दुरितमपनुदन्"

+++
<details><summary>मूलम्</summary>

स्वान्तध्वान्तप्रसूतं दुरितमपनुदन् योगिनस्सत्त्वशुद्ध्यै सर्वो वर्णादिधर्मश्शमदममुखवत्सन्निपत्योपकारी ।  
विद्यां चेत्यादिवाक्येऽप्यनुकथितमिदं नैकवाक्यानुरोधात् कर्मापेक्षाभिसन्धिं क्वचन विवृणुते तत्समुच्चित्यवादः ॥ ३३ ॥
</details>

<details><summary>वरदार्य-सर्वाङ्कषा - ३३</summary>

पूर्वं (लो. 31 ) कर्मणां विद्याङ्गत्वमुक्तं विवृणोति – स्वान्तेत्यादि । सर्वः वर्णादिधर्मः, आदिना आश्रमग्रहणम् । वर्णाश्रमधर्म :- सर्वोऽपि **स्वान्तध्वान्तप्रसूतम्** = **स्वान्तस्य** = मनसः यत् **ध्वान्तम्** = **तमः** = अशुद्धिः तेन **प्रसूतम्** = जातम् यत् **दुरितम्** = पापम् तत् **अपनुदन्** = निवर्तयन्, हेतौ शतृप्रत्ययः, अन्तःकरणदोषनिवर्तकत्वात्, **योगिनः** = भक्तियोगनिष्ठस्य **शमदममुखवत्** = शमदमादिवत् आदिशब्देन वैराग्यादीनां ग्रहणम्, **सत्त्वशुद्ध्यै** = अन्तःकरणनैर्मल्यद्वारेण **सन्निपत्योपकारी** = साधनस्वरूपनिष्पादको भवति ॥ 

'धर्मैर्वर्णाश्रमाणां त्रयमिदमवदन् सेतिकर्तव्यताकम्' इति कर्मयोगज्ञानयोगभक्तियोगानां त्रयाणामपि वर्णाश्रमधर्मा अङ्गत्वेनोक्ताः । साधनेन फलनिष्पत्तौ उपकारकारीणि अङ्गानीत्युच्यन्ते । यथा दर्शपूर्णमासादियागेन स्वर्गादिफलनिष्पत्तौ उपकारकाणि होमादीनि अङ्गानि भवन्ति । तानि च द्विविधानि - सन्निपत्योपकारकाणि, आरादुपकारकाणि चेति । 'व्रीहीन् प्रोक्षति' इत्यादीनि सन्निपत्योपकारकाणि । सम्यक् **निपत्य** = साधनस्वरूपं साधयित्वा उपकारकाणि इत्यर्थः । दर्शपूर्णमासहोमद्रव्याणि पुरोडाशा उच्यन्ते । ताद्दृशहोमद्रव्यनिष्पादका व्रीहयः । तत्संस्कारकत्वात् प्रोक्षणस्य व्रीहिसंस्कारद्वारा पुरोडाशनिष्पादकं भूत्वा प्रोक्षणं होमस्वरूपं निष्पादयति । तथा च कर्माङ्गाश्रितानि सन्निपत्योपकारकाणि । द्रव्याद्यनुदिश्य विधीयमानानि अङ्गयाश्रितानि आरादुपकारकाणि । 'आरात् दूरसमीपयोः' इति कोशः । अत्र सामीप्यवाची । साक्षात् यागेन परमापूर्वोत्पत्तौ **उपकारकाणि** = आरादुपकारकाणि । यथा प्रयाजादीनि । एतानि हि न द्रव्यसंस्कारादिद्वारा उपकारकाणि, किन्तु यागेन स्वर्गहेतुभूतपरमापूर्वोत्पत्तौ, अवान्तरापूर्वोत्पादनद्वारा उपकारकाणि । तथा च सन्निपत्त्योपकारकं साधनस्वरूपनिष्पादकम् । आरादुपकारकं तु साधनेन फलहेतुभूतापूर्वोपादने उपकारकम् । तथा च प्रकृते वर्णाश्रमादिधर्मः भक्तियोगरूपसाधननिष्पत्तावुपकारक इति सन्निपत्योपकारी भवति । तेन च वर्णाश्रमरहितस्य भक्तियोगस्य साधनत्वमेव नास्तीत्यर्थः । अत्र दृष्टान्तः - शमदममुखवदिति । 'शान्तो दान्त उपरतस्तितिक्षुस्समाहितो भूत्वात्मन्येवात्मानं पश्येत्' (बृ. 8-4-23 ) इति दर्शनात् शमादयो यथावश्यकाः तथा वर्णाश्रमधर्मोऽपि । न च कर्माचरणस्य बाह्यव्यापाररूपत्वात्, मनसः बहिर्मुखत्वे कथं ध्यानसंभव इति शंक्यम्; ध्यानेतरकाल एव कर्मानुष्ठानसंभवात् । कर्माचरणं हि द्यूतादिवत् न प्रवृत्ति- 

1 

T 

[[229]] 

विद्यां चेत्यादिवाक्येऽप्यनुकथितमिदं नैकवाक्यानुरोधात् 

कर्मापेक्षाभिसन्धिं क्वचन विवृणुते तत्समुच्चित्यवादः ॥33॥ 

 

रूपम्, किन्तु परमात्मार्पणदृष्ट्या कृतानां कर्मणां निवृत्तिरूपत्वेन, परमात्मानुग्रहद्वारा चित्तशुद्धयापादनेन ध्यानोपकारकत्वेनात्यन्तानुकूलत्वम् । निरन्तरध्यानमग्नस्य न किञ्चिदवशिष्यते, जडभरतवत् । अत एव समाधिस्थितेरपवादरूपम् । उत्सर्गस्तु 'न हि कश्चित् क्षणमपि जातु तिष्ठत्यकर्मकृत्' (गीता. 3- 5) इति भगवतैवोक्तः ॥ 

ननु ' तमेतं वेदानुवचनेन ब्राह्मणा विवदिषन्ति यज्ञेन' (बृ. 6-4-22 ) इति यज्ञादीनां वेदनेच्छासाधनत्वश्रवणात् कथं वेदनाङ्गत्वं ? न च इच्छायाः विषयानुकूल्यज्ञानजन्यत्वेन, यज्ञादिजन्यत्वं कथं भवेदिति शङ्क्यम्; परमात्मार्पणबुद्ध्या कृतानां कर्मणां चित्तशुद्ध्यर्थत्वेन चित्ते शुद्धे चित्तस्य परमात्माभिमुख्यं स्वयमेव भवेदित्येवं इच्छाप्रतिबन्धकपापनिवृत्तिद्वारा विविदिषासाधनत्वोपपत्तेरित्यत्राह - विद्यां चेत्यादि । केवलज्ञानस्य केवलकर्मणश्च साधनत्वं विनिन्द्य मिलितयोरेव कारणत्वं वक्ति श्रुतिः - 'विद्यां चाविद्यां च यस्तद्वेदोभयं सह । अविद्यया मृत्युं तीर्त्वा विद्ययामृतमश्नुते ॥ ( ईश. 11 ) इति । **इदं** = कर्माङ्गकस्यैव ज्ञानस्य मोक्षसाधनत्वम् **नैकवाक्यानुरोधात्** = अनेकश्रुतिवाक्यानुसारात् विद्यां चेत्यादिवाक्येऽपि **अनुकथितम्** = अनूदितम् ॥ 

ननु ' तत्प्राप्तिहेतुर्ज्ञानं च कर्म चोक्तं महामुने ।' (वि.पु.) 'हतं ज्ञानं क्रियाहीनं हता चाज्ञानिनां क्रिया' (वि.पु. 6-5-60) इति कर्मणामपि ज्ञानेन सह साधनत्वाभिधानात् समुच्चय एव न्याय इति चेत्तत्राह - कर्मापेक्षेत्यादि । **वचन** = क्वचित् विष्णुपुराणादौ **तत्समुच्चित्यवादः** = कर्मसमुच्चयवादः । ' हतं ज्ञानं क्रियाहीनं हता चाज्ञानिनां क्रिया' इत्यत्र हि कर्मज्ञानयोः समप्राधान्यं प्रतीयत इव । तत् **कर्मापेक्षाभिसन्धिम्** = मुमुक्षुभिः कर्मणामवर्जनीयत्वरूपमभिप्रायम् **विवृणुते** = विशदयति, न तु समसमुच्चयं वक्ति । मुमुक्षोः कर्मानुष्ठानस्यावर्जनीयत्वमात्राभिप्रायकत्वात्तादृशवचनानां न साक्षात्साधनत्वं तेषाम् । अन्यथा - ' नान्यः पन्थाः ' ' आरुरुक्षोमुनेर्योगं कर्म कारणमुच्यते' (गी. 6-3 ) इत्यादिविरोधः । अतः विषमसमुच्चय एव युक्तः ॥ 

अत्रैवं वेदान्तिनां विचारसरणिः - मुमुक्षूणां दृष्ट्या कर्मणां स्थानं किम् ? इति । निर्विशेषाद्वैतिनःशाङ्कराः - एवमाहुः 'तमेव विदित्वाऽति मृत्युमेति । नान्यः पन्था अयनाय विद्यते' (श्वे. 3-8 ) इति स्पष्टं ज्ञानातिरिक्तस्य मोक्षसाधनता निषिध्यते । मृत्युं अत्येतीत्यन्वयः । कर्मणः नियमेन भेदगर्भत्वात्, मुक्तेश्च ब्रह्मैक्यरूपत्वात् परस्परं भिन्नलक्ष्यत्वेन विरुद्धत्वात् ज्ञानमेव मोक्षसाधनम्, कर्म तु ज्ञानविरोध्येव । अत एव 'नान्यः पन्थाः' इति ज्ञानव्यतिरिक्तस्य साधनत्वं निषिध्यते । ' विविदिषन्ति यज्ञेन' इति तु वेदनेच्छासाधनत्वमेव वक्ति, सनन्तश्रवणात् । इच्छायाः विषयस्वरूपाधीनत्वेन पुरुषप्रयत्नासाध्यत्वेऽपि इच्छाप्रतिबन्धकपापकर्मणां प्रायश्चित्तादिना यथा नाशः, तथा परमात्मार्पणबुद्ध्या कृतानां कर्माणां चित्तशुद्धिद्वारा इच्छासाधनत्वं संभवत्येव । 'कषाये कर्मभिः पक्रे ततो ज्ञानं प्रवर्तते' इत्यादि वचनं स्पष्टमिदमाह । यच्च 'कर्मणैव हि 

 

[[230]] 

संसिद्धिम् आस्थिता जनकादयः' (गी.3-20) इत्यादिवचनम्, तदपि ज्ञानद्वारकमेव मोक्षसाधनं कर्म वक्ति; अन्यथा 'तमेव विदित्वा' इत्यादिवचनविरोधात् । अत एव च 'विद्यां चाविद्यां च यस्तद्वेदोभयं सह' इत्यत्र ‘उभयं वेद' इति विद्याविद्ययोरवश्यज्ञेयत्वकथनमपि, एकस्योपादेयत्वार्थम्, अपरस्य च त्यागार्थमेव । ‘अविद्यया मृत्युं तीर्त्वा' इत्यत्र तरतिः 'वेदान्तं तरति' इतिवत् प्राप्ति वक्ति । अविद्यया मृत्युं **तरति** =प्राप्नोति । अतः अविद्याशब्दवाच्यं कर्म त्यक्त्वा, **विद्यया** = ज्ञानेन अमृतमश्नुते इत्येवार्थः । अथवा, **अविद्यया** =कर्मणा **मृत्युम्** = ज्ञानोत्पत्तिप्रतिबन्धकं पापं तीर्त्वा, अत एव विद्यया **ज्ञानेन** = अमृतम् अश्नुते इत्यर्थः । अतः ज्ञानमेव मोक्षसाधनम्, न कर्म इति ॥ 

औपाधिकभेदवादिषु भास्कर : - ज्ञानकर्मसमुच्चयवदी । ज्ञानकर्मसमुच्चयवादः द्विविधः समसमुच्चयवादः, विषमसमुच्चयवादश्चेति । आद्यः पुनर्द्विविधः, कर्मज्ञानयोः साधनत्वं व्यासज्यवृत्तीत्येकः, अव्यासज्यवृत्तीत्यपरः । तृतीये पक्षे अङ्गाङ्गिभावसमुच्चयात् कारणत्वं अङ्गिनि ज्ञान एव । आद्यो भास्करस्य, द्वितीयो यादवप्रकाशस्य । तृतीयः एतत्सिद्धान्ते । अव्यासज्यवृत्तित्वं नाम, साध्यैमोक्षेऽशद्वयसत्त्वात् साधनत्वमपि द्विनिष्ठम् । अनिष्टनिवृत्तिः इष्टप्राप्तिश्चेति हि सर्वत्र फलेंऽशद्वयम् । न हि रोगनिवृत्तिमात्रेण पूर्वतनस्थितिप्रप्तिः । किन्तु पोषकं साधनमप्यावश्यकम् । तद्वत्प्रकृतेऽपि कर्मणाऽविद्यानिवृत्तिः, ज्ञानेनानन्दावाप्तिः । तथाचायं साध्यसाधनद्विकभावेन कर्मज्ञानसमुच्चयवादः । विषयसमुच्चयवादो नामाङ्गाङ्गिभावेन समुच्चयवादः । अयं भगवद्रामानुजस्य । भास्करस्यायमाशयः - 'विद्यां चाविद्यां च यस्तद्वेदोभयं सह' इति चकारद्वयम्, उभयपदम्, सहपदं च उभयोस्समप्राधान्य एव स्वरसम् । न च ' उभयं सह वेद' इति वेदने सहत्वमुच्यते, न तु साधनत्व इति शङ्कयम् ; 'अविद्यया मृत्युं तीर्त्वा विद्ययाऽमृतमश्नुते' इति तृतीयया उभयोरपि साधनत्वस्याभिधानात् । ‘उभयं सह वेद' इति च एतदुपयोगि ज्ञानमाह । ' तीर्त्वा' इत्यस्य प्राप्त्यर्थकत्वं चास्वरसग्रस्तम् । कथञ्चिदङ्गीकारेऽपि तस्य त्याज्यत्वाभिधानं तु स्वकपोलकल्पितमेव । ' वेदान्तं तरति ' 

तु इत्यादौ वेदान्तस्य त्याज्यत्वाप्रतीतेः संप्रतिपन्नत्वान्न प्रकृतोपयोगि तत् । अत्र 'मृत्युम्' इति श्रवणात् अर्थस्वाभाव्यात् तत्सिद्धिरिति चेत्; तर्हि 'वेदान्तं तरति' इति न दृष्टान्तः । क्त्वाप्रत्ययास्वारस्यच । नाप्यत्र विद्योत्पत्तिप्रतिबन्धकपापनिवृत्तिमात्रम् विवक्षितम्; उत्पन्नाया विद्यायाः संरक्षणस्याप्यावश्यकत्वात् । अत एव खलु प्राप्तज्ञानस्यापि भरतस्य मृगजन्मप्राप्तिरुच्यते । न च तस्य ज्ञानं संपूर्णं न निष्पन्नम् । अतो मृगजन्मप्राप्तिरिति वाच्यम्, उत्पन्ने ज्ञाने संपूर्णासंपूर्णविभागस्य दुर्निरूपत्वेन तादृशसंपूर्त्यर्थमेव यावज्जीवं विद्यायाः अनुष्ठेयत्वस्यावश्यकत्वे सिद्धे, तत्प्रतिबन्धकपापानां निवृत्त्यर्थम् कर्मानुष्ठानस्यावश्यकत्वात् ॥ 

अत एव खलु ' आप्रयाणात् (आप्रायणात्) तत्रापि हि दृष्टम् ' ( ब्र.सू. 4-1-12 ) इति शरीरपात पर्यन्तमनुष्ठेयत्वं विद्याया उक्तम् । ननु तत्सूत्रमुपासनाविषयम्, न ब्रह्मविद्याविषयम् । सकृद्ब्रह्मदर्शनेनैव सर्वपापक्षयात् । ‘आवृत्तिरसकृत्' इत्यपि अपरमुक्तिसाधनोपासनाभिप्रायम्, न तु परमुक्तिसाधनापरोक्षज्ञानाभिप्रायम् । अन्यथा ‘नान्यः पन्थाः" इति ज्ञानातिरिक्तस्य साधनत्वनिराकरणानुपपत्तेः इति चेन्न; 'अन्धं तमः प्रविशन्ति येऽविद्यामुपासते' इति केवलकर्मणः साधनत्वनिषेधवत्, 'ततो भूय इव ते तमो य उ विद्यायां 

[[231]] 

 

रताः' इति केवलविद्याया अपि साधनत्वं निषिध्य 'विद्यां चाविद्यां चे 'त्यादिना उभयोरेव साधनत्वाभिधानात् । ‘नान्यः पन्थाः’ इत्यपि ज्ञानस्यावर्जनीयत्वाभिप्रायम् । अतः ज्ञानकर्मसमुच्चयवाद एव साधीयांन् । न च सकृद्दर्शनेनैव सर्वकर्मक्षयसंभवः, अननुभवात् । अत एव किल जीवन्मुक्तावस्थाङ्गीकारोऽप्युपपद्यते । न च भेदवासनाया बहुकालादनुवृत्त्या, अभेदप्रत्ययस्य तदपेक्षया किञ्चिदिव दौर्बल्यात् हठाद्बन्धनिवृत्तिर्न जायेत । एतद्दार्ढ्याय लेशतो विलंबोऽवर्जनीय इति वाच्यम्; त्वन्मते भेदवासनाया एव चित्ताशुद्धिरूपत्वेन, तन्निरसनाय भगवदर्पणबुद्ध्या कर्मानुष्ठानावश्यकत्वस्य सिद्धेः । न च कर्मानुष्ठानस्य भेदगर्भत्वेन विद्याविरोधित्वमेवेति वाच्यम्; एवं सति ' विविदिषन्ति यज्ञेन' इत्यस्यैव विरोधापत्तेः । कर्मणां विद्याविरोधित्वे, विद्योत्पत्तिक्षमत्वस्यापि चित्ते कर्मभिरनाधानप्रसङ्गात् । न च केवलकर्मणां तथात्वेऽपि, भगवदर्पणबुद्ध्या कृतानां भगवदनुग्रहात् चित्तशुद्धिहेतुत्वसंभव इति वाच्यम्, अस्यांशस्य विद्योत्पत्त्यनन्तरमपि समानत्वात् । न च जडभरतादिभिस्सकलकर्मत्यागदर्शनात्, ब्रह्मज्ञानिभिः कर्मानुष्ठानमेवाशक्यमिति वाच्यम्; शरीरप्रज्ञाशून्यानाम्, अत एव बालोन्मत्तवदस्वाधीनचित्तानां कर्मप्रसक्तेरेवासंभवेन कर्मत्यागप्रसक्तेरप्यभावात् । कर्माकरणवत्तैः साधनानुष्ठानस्याप्यदर्शनात् । तादृशानां चरितस्यादर्शरूपत्वाभावात् । श्रीरामकृष्णादीनां भगवदवताराणां परमज्ञानिनां च कर्मानुष्ठानस्यैवादर्शत्वसंभवात् । अन्यथा ऋषभदेववत् दिगम्बरत्वस्यापि धर्मत्वप्रसङ्गः । अतः कर्मसमुच्चितं ज्ञानमेव मोक्षसाधनमिति मोक्षसाधनत्वं कर्मज्ञानोभयस्मिन् व्यासज्यवृत्तीत्येव युक्तमित्याहुः॥ 

यादवप्रकाशास्तु - सत्यं कर्माण्यवर्जनीयान्येव । परन्तु 'अविद्यया मृत्युं तीर्त्वा' इति अविद्याया मृत्युतरणहेतुत्वस्य पृथगभिधानात् कर्मणां मोक्षप्रतिबन्धकपापनिरसनमेव फलम् । एवम् ‘विद्ययामृतमश्नुते' इत्यभिधानात् ज्ञानमेव मोक्षसाधनम् । न च प्रतिबन्धकनिवृत्तिमात्रसाध्यत्वं फलस्य, दीपादिना दर्शनप्रतिबन्धकान्धकारनिवर्तनेऽपि अन्धस्य वस्तुदर्शनाभावात्, प्रतिबन्धकाभावमात्रस्य कारणत्वासंभवात् । न च वस्तूत्पत्तिविचारोऽन्यः, अन्यश्च ज्ञानोत्पत्तिविचार इति शङ्क्यम्, बाधितानुवृत्त्यनुपपत्तेः । सर्वत्रापि हि फलस्वरूपे अंशद्वयं सर्वानुभवसिद्धमवर्जनीयम्, इष्टप्राप्तिः अनिष्टनिवृत्तिश्चेति । तत्रेष्टप्राप्तिः ज्ञानेन, अनिष्टनिवृत्तिश्च कर्मणेत्येव वक्तव्यम् । एवञ्च साध्यमपि अंशद्वयात्मकम्, साधनमपि तदनुगुणं ज्ञानकर्मरूपद्वयात्मकमिति साध्यद्विकसाधनद्विकरूपज्ञानकर्मसमुच्चय एव स्वरस इत्याहुः ॥ 

सिद्धान्तिनस्तु - विद्योत्पत्तेः पूर्वमनुष्ठितानां कर्मणां विद्योत्पत्तिप्रतिबन्धकपापफलभूतचित्ताशुद्धिनिवारकत्ववदेव, उत्पन्नाया अपि विद्याया आदेहपातं संरक्षणस्याप्यावश्यकत्वेन, तदनुगुणचित्तशुद्धिसंरक्षणार्थं कर्मानुष्ठानमवर्जनीयमेव । न च सकृदुत्पन्नं ज्ञानं सर्वकर्मक्षयकरम्, पुनः पापप्रसक्तेरभावेन कथं चित्ताशुद्धिसंभव इति शंक्यम्; भगवन्मायायाः 'मम माया दुरत्यया' (गी. 7-14 ) इति दुरत्ययत्वस्य ' मामेव ये प्रपद्यन्ते मायामेतां तरन्ति ते ' ( गी. 7-14 ) इति भगवदनुग्रहमात्रनिवर्त्यत्वस्य च कथनेन शरीरपातपर्यन्तमेव साधनानुवृत्तेः 'आप्रयाणात्' इत्यभिधानात् । न चेदमपरमुक्तिविषयम्, सगुणनिर्गुणभेदस्य परापरमुक्तिभेदस्य च तत्तत्प्रकरणे निराकृतत्वात् । नन्वस्तु उत्पन्नज्ञानसंरक्षणार्थत्वं कर्मणाम्, मुक्ति प्रति हेतुत्वं कथं तेषाम् ? 'नान्यः पन्थाः ' इति ज्ञानव्यतिरिक्तस्य साधनत्वनिषेधात् । न च ज्ञानस्यावर्जनीयत्वमात्राभिप्रायकं तदिति वाच्यम्, 'नान्यः 

 

[[232]] 

पन्थाः” इति ज्ञानातिरिक्तस्य साधनताया अपि स्पष्टं निषेधादिति चेत्, न; कर्मणां ज्ञानाङ्गत्वेन साक्षान्मुक्तिहेतुताया अनङ्गीकारात् । अङ्गाङ्गिभावसमुच्चयमात्रेणैव 'विद्यां चाविद्यां च' इत्यादिसमुच्चयाभिधानस्य सार्थकत्वात् । कर्मणामत्यन्तावर्जनीयत्वबोधनार्थमेव चकारद्वयादीनामुपपत्तेः । न च ' अविद्यया मृत्युं तीर्त्वा' इति कर्मणां प्रत्येकं फलाभिधानात्, कथं ज्ञानाङ्गत्वमिति वाच्यम्; प्रतिबन्धकनिवृत्तेः अभावरूपत्वेन, अभावस्य भावान्तररूपत्वेन च, तस्य प्रत्येकफलरूपत्वाभावात् । विद्योत्पत्तेः पूर्वमनुष्ठितानां कर्मणां भगवदनुग्रहद्वारा चित्तशुद्ध्यर्थत्वस्यापि सत्त्वेन तदभिप्रायाद्वा तथोक्त्युपपत्तेः । विद्योत्पत्त्यनन्तरं तु, विद्यानुवृत्त्यर्थत्वेन विद्याङ्गत्वोपपत्तेः । कर्मणां साक्षान्मोक्षसाधनत्वान्वयनिराकरणार्थमेव कर्मणः व्यवहितत्वेन वा तथाभिधानात् ॥ 

ननु ' विवदिषन्ति' इति इच्छासाधनत्वमेव कर्मणाम्, न तु वेदनाङ्गत्वम् । तच चित्तशुद्धिद्वारैवेच्छासाधनत्वमिति चेत्, 'अविद्यया' इति तृतीयाया अत्यन्तगौणत्वप्रसङ्गात् । 'अश्वेन जिगमिषति' इत्यादौ धात्वर्थगमनसाधनत्वाभिप्रायेणैव तृतीयायाः प्रयोगदर्शनाच्च । तद्वदेवात्रापि धात्वर्थवेदनसाधनत्वस्यैव तृतीयया बोधनात् । न च जडभरतादीनामात्मज्ञानिनां कर्मानुष्ठानादर्शनात्, कथं ज्ञानाङ्गत्वं कर्मणामिति वाच्यम्; स्वाधीनबुद्धिमतामेव शास्त्रवश्यत्वात् । शिष्टं पूर्वमेवोक्तम् । अतश्च यदि चित्तशुद्ध्यर्थत्वं कर्मणामुच्यते, तर्हि तादृशचित्तशुद्धेः आदेहपातं संरक्षणीयत्वेन कर्मानुष्ठानमवर्जनीयमेव । न च 'न हि ज्ञानेन सदृशं पवित्रमिह विद्यते ' ( गी. 4- 38 ) इति ज्ञानतुल्यपवित्रवस्त्वन्तरस्याभावाभिधानात्, तदेव ज्ञानं चित्तशुद्धिमपि रक्षेदिति कृतं कर्मानुष्ठानेनेति वाच्यम्; तादृशस्यात्मज्ञानस्यात्यन्तं दुर्लभत्वात्, उत्सर्गरूपेणैव शास्त्रस्य वक्तव्यत्वात् । अन्ततो लोकशिक्षणार्थं वा स्वाधीनबुद्धीनां कर्मानुष्ठानावश्यकताया अभिधानात् । अन्यथा लोकनाशजनितपापेन विद्यानाशसंभवः । एवञ्च कर्मणामपि यावज्जीवमनुष्ठेयत्वमावश्यकम् ॥ 

वस्तुतस्तु - 'बाल्येन तिष्ठासेत्' 'निदिध्यासितव्यः' विजिज्ञासितव्यम्' 'जिजीविषेत्' इत्यादौ सन्प्रत्ययार्थस्याविवक्षितत्वं स्पष्टमिति, अत्रापि सन्प्रत्ययार्थो न विवक्षित इत्येव युक्तम् । अथवा कर्मचक्र क्रकचपतितस्य पुंसः सद्विषयाभिमुख्यं कथंचिदागतं चेत्, तावानेव महान् विषयः । इतरत् सर्वम् 'योगक्षेमं वहाम्यहम्' इति वदन् परमात्मैव सर्वं घटयेदिति सूचनाय सनन्तप्रयोगः इति वरम् ॥ 



अतश्च, विद्योत्पत्तेः पूर्वमनुष्ठितानि कर्माणि विद्योत्पत्तिप्रतिवन्धकपापनिवृत्त्यर्थानि । विद्योत्पत्त्यनन्तरं कर्माणि विद्यानिष्पत्त्यर्थानि विद्याङ्गभूतानि । यस्य कस्यचित् शीघ्रं विद्यानिष्पत्तावपि, विद्यारक्षणाय वा कर्माणि कर्तव्यानि, अथवा लोकसङ्ग्रहार्थानि । अन्यथा तं दृष्ट्वा यदि कश्चिन्मन्दमतिः अनिष्पन्नविद्योऽपि भ्रान्त्या कर्म त्यजेत्, तन्नाशजनितं पापमस्यापि विद्यां नाशयेत् । अत एवोक्तं भगवता – 'लोकसङ्ग्रहमेवापि संपश्यन् कर्तुमर्हसि ' ( गी. 3-20) उपर्यपि 'न मे पार्थास्ति कर्तव्यं त्रिषु लोकेषु किञ्चन । नानवाप्तमवाप्तव्यं वर्त एव च कर्मणि । यदि ह्यहं न वर्तेयं जातु कर्मण्यतन्द्रितः । मम वर्त्मानुवर्तन्ते मनुष्याः पार्थ सर्वशः ॥ उत्सीदेयुरिमे लोकाः न कुर्यां कर्म चेदहम् । संकरस्य च कर्ता स्यामुपहन्यामिमाः प्रजाः ॥ सक्ताः कर्मण्यविद्वांसः यथा कुर्वन्ति भारत । कुर्याद्विद्वांस्तथासक्तः चिकीर्षुः लोकसङ्ग्रहम् ॥ न बुद्धिभेदं जनयेदज्ञानां कर्मसङ्गिनाम् । जोषयेत्सर्वकर्माणि विद्वान् युक्तस्समाचरन् । (गी. 3-20-26 ) ' इति ॥ 

[[233]] 

 

लोकसङ्ग्रहः न शिष्यसङ्ग्रहः, अपि तु लोकः उच्छृङ्खलो यथा न नश्येत्तथावस्थापनम् । अत एव भाषितम् 'लोकनाशजनितं पापं ज्ञानयोगादप्येनं प्रच्यावयेत् । ' इति । ' यद्यदाचरति श्रेष्ठस्तत्तदेवेतरो जनः । स यत्प्रमाणं कुरुते लोकस्तदनुवर्तते । ( 21 ) इति हि न्यायः । **जोषयेत्** =जनानामपि कर्मणि प्रीतिमुत्पादयेत् । ननु लोकसंग्रहार्थकर्माधिकारिदृष्ट्या कर्मणां विद्याङ्गत्वाभावात् कथमङ्गाङ्गिभावनिर्णय इति चेत्; सत्यम् । श्रकृिष्णेन स्वस्यैव निदर्शनत्वेन प्रदर्शनात् । तादृशाधिकारिणोऽत्यन्तं विरलत्वात्, आधिकारिकपुरुषमात्रविषयकत्वाद्वापवादरूपतया, उत्सर्गशास्त्रदृष्ट्या तथा सिद्धान्तात् । अतश्च यावत्पर्यन्तं भोजनाद्यवर्जनीयम्, तावत्पर्यन्तं यथाशक्ति कर्माप्यवर्जनीयमेव । अधिकमुत्तरश्लोकेषु स्पष्टीभविष्यति ॥ 

मर्मज्ञास्त्वेवमाहुः – यद्यपि भगवद्भाष्यकारैः तत्काले नैष्कर्म्यवादस्य प्रबलतया स्थितत्वात्, तस्य चात्यन्तापायकरत्वात्, तन्निराकरणपरतयायं मन्त्रो व्याख्यातः पूर्वोक्तक्रमेण । तथापि अत्यन्तव्यापकतयाप्यस्यार्थः प्रतीयते । तथा हि- 'विद्यां चाविद्यां च यस्तद्वेदोभयं सह' इत्यत्र चकारद्वयोभयशब्दसहशब्दैः विद्याविद्ययोः समप्राधान्यमेव वदतीव स्वरसतो भाति । 'वेद' इति विद्याविद्ययोः ज्ञानस्यावश्यकता प्रतीयते । साधनयोः ज्ञानं तदनुष्ठानार्थमेव । एवं प्रत्येकं विद्यायाः, अविद्यायाश्च निन्दापि दृश्यते । एतत्सर्वपरिशीलेन श्रुतेराशयान्तरमपि स्यादिति भाति । विद्यामयः पुरुषः । प्रकृतिस्तु अविद्यामयी । अविद्या नाम विद्येतरत्, विद्यासन्निहितं किञ्चित्, न तु विद्याविरोधि । **अविद्या** = क्रिया । 'प्रकर्षेण करोतीति प्रकृतिः' इति हि व्युत्पत्तिः । प्रकृतिः क्रियामयी । अतः क्रियाज्ञानयोः योग आवश्यकः इत्येको भावः । एवं प्रकृतिपुरुषावुभौ मिलित्वैव सर्वं साधयतः । चेतनसंबन्धमन्तरा प्रकृतिः किं कुर्यात् ? प्रकृतिसंबन्धमन्तरा शरीरादिशून्यः पुरुषो वा किं कुर्यात्, 'शरीरमाद्यं खलु धर्मसाधनम्' । अतः साधनानुष्ठानं **विद्याविद्ययोः** = प्रकृतिपुरुषयोस्समावेशैकनिर्वर्त्यम् । अतः साधनाकालादारभ्य यावत्फलावाप्ति प्रकृतिपुरुषयोर्वास्तविकं समप्राधान्यं मन्त्रोऽयमभिप्रैति । तेन ' नात्यश्नतस्तु योगोऽस्ति' इत्याद्यभिहिता सदा सर्वत्र समचित्तता आवश्यकीत्युच्यते, 'समत्वं योग उच्यते ' इति चेति सृष्टिविज्ञानदृष्ट्या चकारद्वयादीनामुपपत्तिः ॥ ३३ ॥
</details>

<details><summary>सर्वार्थसिद्धिः - ३३</summary>

स्वान्तध्वान्तप्रसूतं दुरितमपनुदन् योगिनस्तत्त्वशुद्ध्यै  
सर्वो वर्णादिधर्मश्शमदममुखवत्सन्निपत्योपकारी ।  
विद्यां चेत्यादिवाक्येऽप्यनुकथितमिदं नैकवाक्यानुरोधात्  
कर्मापेक्षाभिसन्धिं क्वचन विवृणुते तत्समुच्चित्यवादः ॥ ३३ ॥  
  
अथ कर्मणां 'सर्वापेक्षा च यज्ञादिश्रुतेरश्ववत् इति सूत्रसिद्धं विद्यार्थत्वं द्वारप्रदर्शनेन प्रापयन् समुच्चयवादं च निरस्यति - स्वान्तेति ॥ ध्वान्तशब्द इह तमोगुणे भाक्तः । सत्त्वस्य शुद्धिः गुणान्तरसंभेदाभावः, शमदमादीनां चित्तैकाग्र्यहेतुत्वस्य दुरपह्नवत्वात्तन्निदर्शनम् । सन्निपत्योपकारी - करणशरीरनिष्पादक इत्यर्थः । वाद्ययरयोजनाव्यावृत्त्यै श्रुत्यन्तरस्याप्युक्तार्थपरत्वमाह - विद्यां चेति । 'अविद्यया मृत्युं तीर्त्वा' इति सत्कर्मणा विद्योत्पत्तिविरोधिकर्मतरणं विवक्षितम्; 'धर्मेण पापमपनुदति', 'कषायपक्तिः कर्माणि' इत्याद्यनेकवाक्यानुरोधात् । मृत्युं प्राप्य स्थित इति तु क्लिष्टगतिः, मृत्युतरणममृतप्राप्तिरिति साध्यद्विवाभावात् । अत्र साधनद्वित्वादिश्चायुक्तः । 'ब्रह्मविद्यामधिष्ठाय तर्तुं मृत्युमविद्यया' इत्युपबृंहणेन चैतत्सर्वं व्यक्तम् । 'हतं ज्ञानं क्रियाहीनं हता चाज्ञानिनां क्रिया' इत्यादिषु द्वयोस्समुच्चितवद्वादः कुदृष्टिमतनिवृत्त्यै कर्मसापेक्षत्वाभिसन्धिं व्यनक्ति । निषिद्धकाम्यत्यागेन नित्यनैमित्तिकग्रहः । अधिकाराङ्गताज्ञासु - यथार्हमवतिष्ठते ॥ ३३ ॥ इति कर्मणां विद्योपकारकत्वप्रकारः ॥
</details>


