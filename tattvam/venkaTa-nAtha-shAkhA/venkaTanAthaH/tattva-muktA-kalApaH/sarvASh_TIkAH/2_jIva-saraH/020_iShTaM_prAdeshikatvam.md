+++
title = "020 इष्टं प्रादेशिकत्वम्"

+++
<details><summary>मूलम्</summary>

इष्टं प्रादेशिकत्वं विभुषु जनिमतां बुद्धिशब्दादिकानां तेनादृष्टं च तादृङ्न यदि तव सुखाद्याश्रयव्यापकं स्यात् ।  
तस्मात्तत्स्वप्रदेशान्वयवति जनयेत्स्वं फलं यत्ननीत्या भ्रातृव्यादौ च पीडां न घटयितुमलं किं विभुत्वेन भोक्तुः ॥ २० ॥
</details>

<details><summary>वरदार्य-सर्वाङ्कषा - २०</summary>

जीवस्य विभुत्वाङ्गीकारेऽपि, न तवेष्टसिद्धिरिति प्रदर्शयतिइष्टमित्यादिना ॥ विभुषु - विभुपरिमाणवत्सु आत्मसु आकाशे च जनिमतां **बुद्धिशब्दादिकानाम्** = उत्पत्तिमतां ज्ञानशब्दादिगुणानाम् **प्रादेशिकत्वम्** = एकदेशवर्तित्वरूपम् अव्याप्यवृत्तित्वम् **इष्टम्** =भवतस्संमतम् । **तेन** = एवमात्मगुणानामव्याप्यवृत्तित्वेन अदृष्टं च अदृष्टपदवाच्यं पुण्यपापादिकमपि **तादृक्** = अव्याप्यवृत्त्येव भवेत् । न **यदि** = एवमनङ्गीकारे **तव** = त्वन्मते **सुखादि** = सुखदुःखादिकमपि आश्रयव्यापकं **स्यात्** = आश्रये आत्मनि सर्वत्र व्यापकं स्यात्, शरीरबहिर्देशावच्छेदेनापि सुखादिकमनुभूयेत । **तस्मात्** = एवमात्मगुणानां प्रादेशिकत्वात् **तत्** = अदृष्टम् **यत्ननीत्या** = प्रयत्न- 

 

[[200]] 

[जीवविभुत्वेऽनुपपत्तयः ] 

91. 

स्वादृष्टोपार्जितत्वात् विभुषु यदवदन् विग्रहादेर्व्यवस्थां 

तच्चैवं निर्निमित्तं, तत इह न कथं सर्वतस्सर्वभोगः । 

न्यायेन **स्वप्रदेशान्वयवति** = स्वस्य अदृष्टस्य यः प्रदेशः जीवस्य अवच्छेदकः शरीरदेशः, **तदन्वयवति** = तत्संबन्धवत्येव वस्तुनि स्वं **फलम्** = स्वीयं कार्यम् जनयेत् उत्पादयेत्, न तु शरीरसंबन्धरहिते जनयेत्। सुखादिकं यद्यपि आत्मनि विभौ जायमानमपि शरीरावच्छेदेनैवानुभूयते । प्रयत्नस्तु, शरीरबहिर्देशावच्छेदेन शत्रुप्रभृतिषु ताडनादिना दुःखं जनयति । परं तु सोऽपि प्रयत्नः, स्वाश्रयस्यात्मनोऽवच्छेदकीभूतस्य शरीरस्य संयोगादेव अन्यस्मिन् शत्रुशरीरादौ स्वकार्यं जनयति, न तु प्रयत्नः बहिर्गत्वा शत्रुशरीरे स्वकार्यं जनयति । अदृष्टमपि तथैव स्वकार्यं जनयेत् । न तु शरीरदेशं परित्यज्य बहिर्गच्छेत्, अदृष्टस्य गुणत्वेन गमनक्रियानुपपत्तेः। एवञ्चादृष्टम् यत्ननीत्या **भ्रातृव्यादौ** = शत्रुप्रभृतिषु पीडां **घटयितुम्** = दुःखं जनयितुं च **नालम्** = न समर्थम् । एवं सति - **भोक्तुः** = जीवस्य विभुत्वेन किम् **?** = किं फलम् । उक्तरीत्या भवदिष्टासिद्धेः॥ 

अयं भावः - जीवात्मनः विभुत्वानङ्गीकारे, तत्तज्जीवस्य सुखदुःखादिहेतुभूतकार्याणां देशान्तरलोकान्तरादिष्वावश्यकतया, तेषां कार्याणाम् तत्तज्जीवादृष्टकारितत्वं न स्यात् । कार्यकारणयोस्समानाधिकरण्यनियमात् । अदृष्टस्यात्मगुणत्वेन आत्मानं परित्यज्यान्यत्र गमनासंभवात् । आत्मनः विभुत्वे तु अदृष्टवदात्मसंयोगस्य सर्वदेशेषु सत्त्वात् तत्तत्कार्यं भवेत् । अतः आत्मनो विभुत्वमावश्यकमिति तार्किका वदन्ति ॥ 

परन्तु - अव्याप्यवृत्तिविशेषगुणवत्त्वम् आकाशात्मनोस्साधर्म्यमिति तैरुच्यते । अव्याप्यवृत्तित्वं नाम एकदेशावच्छेदेन सत्त्वम् । आकाशे शब्दः भेर्यादितत्तद्देशावच्छेदेनैव जायते । न तु विभावाकाशे सर्वदेशावच्छेदेन । एवमात्मनि ज्ञानसुखादिकं शरीरावच्छेदेनैव जायते । एवमदृष्टमपि शरीरावच्छेदेनैव सुखादिकं जनयेत्, न तु शरीरबहिर्देशावच्छेदेन । यथा प्रयत्नः स्वावच्छेदकशरीरसंयुक्त एव घटादिद्रव्ये चलनादिक्रियां जनयति, न तु शरीरसंयोगरहिते दूरदेशे वर्तमाने घटादौ । एवञ्च प्रयत्नवदात्मसंयोगस्य देशान्तरे सत्त्वेऽपि प्रयत्नः यथा क्रियां न जनयति, तद्वददृष्टवदात्मसंयोगस्य देशान्तरे सत्त्वेऽपि तत्तददृष्टं स्वकार्यं कथं जनयेत्? अतञ्चात्मनः विभुत्वेऽपि नेष्टनिर्वाहः । ननु अदृष्टस्याचेतनत्वेन स्वयं फलजनकत्वासंभवात्, अदृष्टस्य प्रेरकतया परमात्मनः साधनात्, कर्माध्यक्षस्य परमात्मनः प्रभावात् देशान्तरे कार्यं भवेदिति चेत्; तर्हि, जीवस्याविभुत्वेऽपि एवं निर्वाहात्, मास्तु जीवानां विभुत्वमिति ॥ 

वस्तुतस्तु - बुद्धिप्रधानानां नराणां बुद्धेः समाधानार्थम् दयार्द्रहृदया आचार्या अपि तदा तदा हेतुवादान् प्रकुर्युरपि । आत्मतत्त्ववदेव धर्माधर्मयोस्तत्त्वमप्यतिगहनम्, अदृष्टौ हि तौ । अतः आत्महितपरैः 'भोक्तारं यज्ञतपसां सर्वलोकमहेश्वरम् । सुहृदं सर्वभूतानां ज्ञात्वा मां शान्तिमृच्छति ॥' ( गी. 5-29) इति भगवतो वचनं सदा स्मरद्भिः विचारापेक्षया श्रद्धां पोषयद्भिः शान्तचित्तैर्भवितव्यमिति तु तत्त्वम् ॥ २० ॥
</details>

<details><summary>सर्वार्थसिद्धिः - २०</summary>

इष्टं प्रादेशिकत्वं विभुषु जनिमतां बुद्धिशब्दादिकानां  
तेनादृष्टं च तादृङ्न यदि तव सुखाद्याश्रयव्यापकं स्यात् ।  
तस्मात्तत्स्वप्रदेशान्वयवति जनयेत्स्वं फलं यत्ननीत्या  
भ्रातृव्यादौ च पीडां न घटयितुमलं किं विभुत्वेन भोक्तुः ॥ २० ॥  
  
उक्तानुमानस्य दूषणान्तरमाह - इष्टमिति ॥ विभुष्वात्माकाशादिषु जायमानानां बुद्धिशब्दादिकानां स्वाश्रयैकदेशवर्तित्वं युष्माभिरिष्यते, सार्वत्रिकत्वे प्रत्यक्षादिबहुप्रमाणविरोधात् । अदृष्टं च तादृशमिष्टम् । तच्च स्वाश्रयसंयोगिनि क्रियां जनयत् स्वावच्छिन्नप्रदेशसंयुक्त एव जनयेत्; अन्यथा प्रयत्नेनापि दूरस्थप्रेरणप्रसङ्गात् । न चादृष्टं तत्र तत्र गच्छति, अमूर्तत्वात् । अतोऽदृष्ठकारितदूरस्थकार्याणामनुत्पत्तिप्रसङ्गः । ननु प्रत्यात्मनियतान्यनन्तान्यदृष्टानि विप्रकीर्णवृत्तीनि विद्यन्ते; अतस्सर्वक्रियोपपत्तिरित्यत्राह - भ्रातृव्यादाविति । अयं भावः -अद्यतनाभिचारक्रियानिष्पाद्यमानमदृष्टं कर्तुरात्ममनस्संयोगावच्छिन्ने प्रदेशे स्यात् । तच्च भ्रातृव्यदेहमेदादिन्करोति । एवं देशान्तरानुभाव्यस्वर्गादिफलसाधनेऽपि माय्यम् । न च दूर एवेदमदृष्टमुत्पद्यते, असमवायिदेशावच्छेदेन तदुत्पत्तेः स्थापनात् । अतः कथं देशान्तरस्थे भ्रातृव्यशरीरादौ पीडां जनयेत्? तस्मादात्मनस्सर्वत्रावस्थानं निरर्थकमिति निगमयति - किं विभुत्वेनेति ॥ २० ॥ इति जीवविभुत्वभङ्गः ॥
</details>


