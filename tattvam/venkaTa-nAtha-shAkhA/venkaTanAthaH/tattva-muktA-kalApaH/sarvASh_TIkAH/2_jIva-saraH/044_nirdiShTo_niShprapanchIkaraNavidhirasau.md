+++
title = "044 निर्दिष्टो निष्प्रपञ्चीकरणविधिरसौ"

+++
<details><summary>मूलम्</summary>

निर्दिष्टो निष्प्रपञ्चीकरणविधिरसौ गौडमीमांसकाप्तैर्दृष्टो न क्वापि दुर्निर्वहमपि करणाद्यत्र साध्याविशेषात् ।  
मुक्तिर्नैयोगिकी चेज्जगदपि न मृषा नश्वरी सापि ते स्यात् ध्वंसात्मत्वेऽपि तस्या न च वदसि भिदां ब्रह्मणस्तच्च नित्यम् ॥ ४४ ॥
</details>

<details><summary>वरदार्य-सर्वाङ्कषा - ४४</summary>

1 

एवं ध्याननियोगवादं निरस्य, भर्तृप्रपञ्चसंमतं निष्ठापञ्चीकरणनियोगवादमपि निराकरोति - निर्दिष्ट इत्यादिना । असौ निष्ठापञ्चीकरणविधिः 'गौडमीमांसकाप्तैः **निर्दिष्टः** = निरूपितः **क्वापि** = कुत्रापि वेदे न **दृष्टः** = 'यजेत' इतिवत् कुत्रापि न हि दृश्यते । लिडर्थो हि नियोगः । 'सप्रपञ्चं ब्रह्म निष्यपञ्चं कुर्यात् ' इति न हि दृश्यते । 'ध्यायथ' इत्यादिकं त्ववरमुक्तिसाधनोपासनाविषयकं तेषाम् ॥ चतुर्मुखलोक प्राप्तिः अयं भावः - नित्यमुक्तस्वरूपमपि ब्रह्म अविद्यावशात् प्रपञ्चरूपेण परिणतं सत् प्रपञ्चविशिष्टं भवति । तादृशी स्थितिः यदि निवर्तेत, तदा ब्रह्म शुद्धमवशिष्येत् सैव मुक्तिः । एते किल स्वरूपपरिणामवादिनः जरदद्वैतिन इति प्रसिद्धाः, न विवर्तवादिनः, मीमांसासंप्रदायनिष्ठाः । मीमांसायां विधिरेव प्रधानभूतः । अत एवात्र 'गौडमीमांसक' इति सोपहासोक्तिः । अयं च निष्प्रपञ्चीकरणनियोगवादः 'न दृष्टेर्द्रष्टारं पश्ये : ' (बृ.5-4-2 ) इत्यादिविधिमूलः उभयलिङ्गाधिकरणें 

16 

[[265]] 

 

' दर्शनाच' (ब्र. सू. 3-2-21 ) इत्यत्र श्रीशङ्कराचार्यैः विस्तरेण खण्डितः । एवं 'तत्त्वमसि' इति वाक्यजन्यज्ञानादेव बन्धनिवृत्तिः । श्रवणसमनन्तरं बन्धनिवृत्तिः न दृश्यते किल, तत् कुतः ? इति प्रश्ने; चिरकालादृढाया भेदवासनायाः प्रबलत्वात् असकृत् श्रवणमनननिदिध्यासनैः भेदवासनायाः क्षये, तदेव पूर्वश्रुतं 'तत्त्वमसि' इत्यादिवाक्यं प्रत्यक्षरूपं ज्ञानं जनयति । तेन प्रत्यक्षरूपः भेदप्रपञ्चोऽपि निवर्तते इति शाङ्करमते, तत्राऽपि विवरणकारमतेऽभिधीयते । अयमेव शाब्दापरोक्षवादः अनुपदं ( श्लो. 46) परीक्ष्यते । भामती तु मानसापरोक्षं वर्णयति । प्राचीनाद्वैतिमण्डनमिश्रसंमते ध्याननियोगवादे, ध्यानविध्यर्थभूतनियोगबलात्, मानसिकमद्वैतापरोक्षज्ञानं जायते, यथा अग्निहोत्रयांगजन्यनियोगबलात् कालान्तरे स्वर्गो भवति, तथा । भामतीकारो वाचस्पतिमिश्रोऽपि मानसापरोक्षवादीत्युक्तम् । अयं ध्याननियोगवादः श्रीशङ्कराचार्यैः समन्वयाधिकरणे दूष्यते । भगवद्रामानुजैस्तु इदं द्वयमपि, शाब्दापरोक्षवादेन सह समन्वयाधिकरण एवादूषि ॥ 

T 

ननु, 'न दृष्टेः द्रष्टारं पश्येः' इति श्रुतिरेव तादृशनियोगविधिः । 'दृष्टेः' इति पञ्चमी वा षष्ठी वा । दृष्ट्यपेक्षया द्रष्टारं न पश्येः; दृष्टेः कर्तारं न पश्येः, किन्तु दृष्टिरूपमेव पश्येः । धर्मास्त्वौपाधिकाः, न तु मिथ्याः । भर्तृप्रपञ्चो हि परिणामवादी, न तु विवर्तवादी । अत एव श्रीशङ्कराचार्यैः बहुधा स खण्ड्यते । अविद्यारूपोपाधिवशात् ज्ञातृत्वादयो धर्माः सांख्यवदौपाधिकाः । एवमौपाधिकधर्मविशिष्टं ब्रह्म, निरुपाधिकं शुद्धं **कुर्यात्** = जानीयात् इत्यर्थः । अतः 'विधिः न दृष्टः' इति न युक्तमिति चेत्, तत्राह - दुर्निर्वह इत्यादि । एवम् **अत्र** = अस्मिन् निष्प्रपञ्चीकरणनियोगे, **साध्याविशेषात्** = साधनस्य साध्येन साकं वैलक्षण्याभावात् हेतोरसिद्ध्या करणादिकरणम्, इतिकर्तव्यतादि च **दुर्निर्वहम्** = निरूपयितुमशक्यम् । एतादृशरीत्या विध्युपपादनमपि दुर्निर्वहम् अत्र करणाद्यपि दुर्निर्वहम्; साध्याविशेषादिति हेतुः । 'न दृष्टेः' इत्यादेः **द्रष्टारम्** = दर्शनकर्तारम् आत्मानम् दृष्टेः **अन्यम्** = दृशिभिन्नम्, जडरूपं न पश्येः इत्यर्थः । वैशेषिका हि आत्मानं दर्शनकर्तारम् **मन्यन्ते** = ज्ञानाश्रयमेव मन्यन्ते न तु ज्ञानस्वरूपम् । तन्निवृत्त्यर्थं **दर्शनकर्तारम्** = ज्ञातारं सन्तं ज्ञानरूपं पश्येरित्यर्थः । अथवा **दृष्टेर्द्रष्टारम्** = पाकं पचतीतिवत् प्रयोगः । परैरपि एवमेव विवृतम् । दृष्टेः द्रष्टारं न पश्येः, किन्तु दृष्टिरूपमेव पश्येः इत्यर्थः । नायमर्थः शब्दलभ्यः । दृष्टेर्द्रष्टारं लोकसिद्धं जीवात्मानं न पश्येः, किन्तु परमात्मानं पश्येः इत्यप्यर्थो वक्तुं शक्यः । अतः तदुक्तं दुर्निर्वहम् । एवं अत्र करणाद्यपि दुर्निर्वहम् । नियोगस्य करणम्, इतिकर्तव्यतादि च किमिति अदृष्टम् वक्तव्यम् । यथा 'यजेत' इत्यादौ यागः करणमुच्यते । अत्र प्रपञ्चविलयः यदि करणम्, तदा 'प्रपञ्चविलयेन निष्प्रपञ्चं कुर्यात्' इति वक्तव्यम् । एवं सति 'निष्प्रपञ्चरूपनियोगस्य साध्यम्, प्रपञ्चविलयरूपकरणं च विधिः समानमेवेति, साध्यहेत्वोः समानत्वेन सिद्धसाधनं दोषः । करणस्यैवाभावेन इतिकर्तव्यता च दुर्वचा । एवं प्रयोक्ता च दुर्वचः । द्रष्टा खलु प्रयोक्ता, द्रष्टृत्वस्य निवृत्तौ प्रयोक्तुर्निवृत्त्या, स्वनाशार्थं स्वस्य प्रयत्नः बुद्धिमतः कस्य वा भवेत् । शुद्धं चैतन्यमवशिष्यत इति चेत्, तस्याहमर्थत्वाभावेन, प्रयोक्तुश्चाहमर्थत्वात्, स्वनाशपर्यवसानमनिवार्यम् । अतः करणाद्यपि दुर्निर्वहम् ॥ 

 

[[115]]. 

[[266]] 

मुक्तिर्नैयोगिकी चेत्, जगदपि न मृषा; नश्वरी सापि ते स्यात् 

ध्वंसात्मत्वेऽपि तस्या न च वदसि भिदां ब्रह्मणस्तच्च नित्यम् ॥44॥ 

[ वाक्यजन्यज्ञानं न मोक्षसाधनम् । 

वाक्यार्थज्ञानमात्रादमृतमिति वदन्मुच्यते किं श्रुतेऽस्मिन् ? 

बाढं चेत् मानवाधः, स यदनुभवति प्रागिवाद्यापि दुःखम् । 

अपिच–मुक्तिः यदि स्वर्गादिवत् **नैयोगिकी** = नियोगसाध्या चेत्, तर्हि जगदपि **मृषा** = मिथ्या न स्यात् । मुक्तिर्हि बन्धनिवृत्तिः । सा यदि नियोगाद्भवेत्, तदा स्वर्गादिवत् **सापि** = मुक्तिरपि ते **नश्वरी** = अनित्या स्यात् । बन्धस्य **नाशः** = ध्वंसः । स च नित्यः । अतः **नियोगसाध्यत्वेऽपि** = तस्य नानित्यत्वमिति चेत्; **तस्याः** = मुक्तेः **ध्वंसात्मत्वेऽपि** = ध्वंसरूपत्वेऽपि ब्रह्मणः **भिदाम्** = भेदंम् न च **वदसि** = न हि वदसि, स्वरूपाविर्भावः खलु मोक्षः । अतो ध्वंसः ब्रह्मस्वरूप एव । अस्तु का हानिः ? इति चेत्- **तच्च** = ब्रह्म च नित्यम् । तस्य कथं नियोगसाध्यत्वम् ? । 

ननु सर्वेषामपि मते मुक्तेः प्रयत्नसाध्यत्वेऽनित्यत्वप्रसङ्गभिया, प्रतिबन्धकनिवृत्तावेव मनुष्यप्रयत्नानां सार्थक्याङ्गीकारात्, परमते वा कानुपपत्तिरिति चेत्; न । अस्मत्सिद्धान्ते मानवप्रयत्नस्य तावत्येव पर्यवसानेऽपि, न तावन्मात्रा मुक्तिः । किन्तु इष्टप्राप्तिरुपोंऽशः अतिरिक्तस्तत्र वर्तते । स तु भगवत्कृपासाध्यः । ननु व्यावहारिकदृष्ट्या तत्सूत्रं प्रवृत्तम्, न तु पारमार्थिकदृष्ट्येति चेत्; अश्रौषमिमं सङ्गीतकं बहुकृत्वः । तर्हि पारमार्थिकदृष्ट्या कथ्यतां किञ्चित्, श्रोष्यामः । यद्यदुच्यते, तत्सर्वं व्यावहारिकमेव । अवाच्यम्, अवेद्यं च हि परमतत्त्वं भवताम् । तदेतत् बहु विचारितं पूर्वम्, शिष्टं विचारयिष्यतेऽग्रे ( नाय. 4 ) । ' एष "होवानन्दयाति' (तै. आ.) 'तद्धेतुव्यपदेशाच' (ब्र. सू. 1-1-14) 'फलमत उपपत्तेः' (ब्र.सू. 3-2-47) । इति श्रुतिसूत्रादिभिः ब्रह्मण एव मुक्तिहेतुत्वमुच्यते इति नास्मत्सिद्धान्ते काचिदनुपपत्तिः । अधिकं पश्चात् (नाय.30) । मुक्तेर्नियोगसाध्यत्वं तु न संभवत्येव, मुक्तेः स्वर्गतौल्यप्रसङ्गात् ॥ 

वस्तुतस्तु भर्तृप्रपञ्चस्य स्वरूपपरिणामवादित्वात्, प्रपञ्चस्य मिथ्यात्वंम् न संमतम्, किन्तु मायिकत्वमात्रम् । 'स्याल्लोकवत्' (ब्र.सू. 2-1-13) इत्यत्र फेनबुद्बुदतरङ्गन्यायेन ब्रह्मणः परिणामस्तेनावर्णि। अतो जगन्मिथ्यात्ववाद उक्तं दूषणं नात्र लगति । अथापि, तन्मतग्रन्थस्य लुप्तत्वात्, निर्गुणत्वादेस्समानत्वाच्च निर्गुणवादोक्तदूषणैरस्यापि दूषितत्त्वं मत्त्वैवमुक्तमिति द्रष्टव्यम् ॥ ४४ ॥
</details>

<details><summary>सर्वार्थसिद्धिः - ४४</summary>

निर्दिष्टो निष्प्रपञ्चीकरणविधिरसौ गौडमीमांसकाप्तै-  
र्दृष्टो न क्वापि दुर्निर्वहमपि करणाद्यत्र साध्याविशेषात् ।  
मुक्तिर्नैयोगिकी चेज्जगदपि न मृषा नश्वरी सापि ते स्यात्  
ध्वंसात्मत्वेऽपि तस्या न च वदसि भिदां ब्रह्मणस्तच्च नित्यम् ॥ ४४ ॥  
  
अन्ये तु वर्णयन्ति - नित्यशुद्धमप्यद्वितीयं ब्रह्म गगनमिव गन्धर्वनगरवत्तया सप्रपञ्चतया प्रतीयमानं निष्प्रपञ्ची - कुर्यादिति विधिविषयानुष्ठानजनितनियोगविशेषेण विश्वाविद्यानिवृत्तिरिति; तान्प्रत्याचष्टे - निर्दिष्ट इति ॥ अनधीतभधीतविरुद्धं च कल्पयन्तीति व्यक्त्यै गौडमीमांसकाप्तत्वोक्तिः । क्वापि - श्रुतिषु स्मृतिषु चेत्यर्थः । न क्वापि दृष्ट इत्ययुक्तं 'न दृष्टेर्द्रष्टारं पश्ये' इत्यादिदर्शनादिति चेत्, न ह्यत्र वाक्ये द्रष्टादिप्रध्वंसं कुर्वीतेति विधीयते, किंतु जीवस्यौपाधिकं रूपं नानुसन्धत्स्वेति वा, करणायत्तज्ञानं जीवं परत्वेनापश्यन् स्वतस्सर्वज्ञं पश्येरिति वा, प्रकारान्तरेण वा नेतुं शक्यत्वात् । निषेधश्रुतयश्चान्यपराः न च विधिप्रसङ्गवत्यः । दूषणान्तरमाह -दुर्निर्वहमिति । नियोगस्य हि करणेतिकर्तव्यतादि वक्तव्यम् । यदि प्रपञ्चध्वंसेन नियोगं भावयेदिति करणकॢप्तिः, तदा नियोगसाध्यसाधनयोरविशेष इत्यन्योन्याश्रयः । अथ नियोगमजागलस्तनीकृत्य निष्प्रपञ्चभावनयैव निष्पपञ्चीकरणं, तदाऽऽत्माश्रयः । इतिकर्तव्यता च करणानुपपत्त्यैव निरस्ता । प्रयोक्ता चासौ द्रष्टा न स्वावसानाय नियोगकृत्यामुत्पादयेत्, तदा च 'शास्त्रफलं प्रयोक्तरीति न स्यात् । अथ शुद्धस्य ब्रह्मणः फलम् । तन्न, तस्य भ्रमाध्यासशून्यत्वाङ्गीकारात्, तदर्थित्वाभावाच्छास्त्रार्थप्रयोक्तृवायोगाच्च । अस्मिन्पक्षेऽपसिद्धान्तापत्तिमाह - मुक्तिरिति । यस्यादृष्टसाध्यो नाशस्तस्य ज्ञानबाध्यत्वाभावात् प्रपञ्चमृषात्वं न स्यात् । नियोगसाध्यं च सर्वं काल्पनिकत्वादनित्यमिति मन्यसे, अतो मुक्तिरपि नश्वरीति बन्धोन्मज्जनप्रसङ्गः; अभावाभावस्य भावत्वात् । ध्वंसस्य च ध्वंसप्रवाहापत्तिः । न च ते तत्कॢप्तौ हेतुरस्ति । ननु ध्वंसो ह्युतरावधिरहितः, प्रायश्चित्तनियोगात्पापवसवत् मुक्तेरनश्वरत्वं स्यादित्यत्राह-धवंसात्मत्वेऽपीति । ध्वंसरूपा मुक्तिर्ब्रह्मणोऽन्याऽनन्या वा? नाद्यः, कार्यस्य सर्वस्य घटतद्ध्वंसादेः स्वप्नप्रपञ्चतद्ध्वंसादेरिव बाध्यत्वाभ्युपगमात् । अबाधे च मुक्तावपि भेदसिद्धिप्रसङ्गात् । भावाद्वैतपक्षश्च न युक्तः, क्वचिन्निर्बाधितभेदसद्भावेऽन्यत्रापि तदविरोधात् । तत्र चोक्तानां बाधकानां त्वदिष्टेऽपि संचारयितुं शक्यत्वात्; न द्वितीयः, ध्वंसस्य साध्यत्वात् ब्रह्मणस्तु नित्यत्वात् तयोस्तादात्म्यायोगात्; तदिदमभिप्रेत्याह - तच्च नित्यमिति ॥ ४४ ॥ इति निष्प्रपञ्चीकरणनियोगवादभङ्गः ॥
</details>


