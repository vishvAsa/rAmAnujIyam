+++
title = "063 स्यान्मुक्तो विश्वदेही"

+++
<details><summary>मूलम्</summary>

स्यान्मुक्तो विश्वदेही यदि भवति जगद्व्यापृतौ तस्य शक्तिः स्वातन्त्र्यं क्वाप्यशक्तौ विगलति स च नः स स्वराडित्यधीतः ।  
धत्तेऽनुच्छेद्यसारा तदियमुभयतःपाशतां तर्करज्जुर्मैवं देवस्तदिच्छां क्वचिदपि न विहन्त्येवमस्तु स्वराट् सः ॥ ६३ ॥
</details>

<details><summary>वरदार्य-सर्वाङ्कषा - ६३</summary>

मुक्तात्मनां परमात्मवदेव यदि सशरीरत्वादिकं स्यात्, तर्हि तेषां तद्वदेव जगत्कारणत्वमपि स्यात् । ततश्च जगत्कारणत्वं ब्रह्मलक्षणं न स्यात् । अपि च जगत्कारणानि बहवो भवेयुरिति शङ्कायां, सूत्रकारैरेव ‘जगद्व्यापारवर्जम्' (ब्र. सू. 4-4-17) इति परमात्मसाम्यमानन्दप्रयुक्तम्, न तु जगत्कारणत्वं मुक्तात्मनामिति समाहितमनूद्य दर्शयति – स्यादित्यादि । **जगद्व्यापृतौ** =जगत्सृष्ट्यादिकार्ये **तस्य** = मुक्तात्मनः शक्तिः - सामर्थ्यम् यदि भवति, तदा मुक्तः विश्वदेही - परमात्मवदेव जगच्छरीरी सर्वान्तर्यामी स्यात् । सर्वान्तर्यामित्वं हि एकस्यैव भवेत्, बहूनां कथं सर्वान्तर्यामित्वसंभवः ? । यदि जगच्छरीरित्वम्, तत्प्रयुक्तं जगत्कारणत्वम् च नास्ति चेत्, **क्वापि** = कुत्रचिद्विषये अशक्तौ - शक्त्यभावे **स्वातन्त्र्यम्** = **विगलति** =अपगच्छति । शक्तिस्तु वर्तते, अथापि न कदापि तथा करोतीति तु न युज्यते, कदापि किञ्चिदकुर्वतः तच्छक्तिसद्भावे प्रमाणाभावात् । अस्त्वेकस्मिन् विषये अशक्तिरिति चेत्; तदपि न युज्यते, यतः - स **च** = मुक्तश्च **नः** = वैदिकानामस्माकम् 'स स्वराट्' इति **अधीतः** = 'स स्वराड्भवति' (छा. 7-25-2) इति वेदेनैवाभिहितः । वैदिकानामस्माकं वेदोक्तं कथं त्यक्तुं शक्यम् ? **तत्** = **तस्मात्** = परस्परविरोधात् **इयम्** = उक्तरूपा **अनुच्छेद्यसारा** =अत्यन्तं प्रबला **तर्करज्जुः** = तर्करूपा रज्जुः, उभयतः **पाशताम्** = कण्ठयोः पार्श्व- 

 

[[310]] 

द्वयेऽपि आकृष्यमाणा प्राणापायताम् धत्ते । उच्छेत्तुमप्यशक्या, अतिप्रबलत्वात् । अतः का गतिरिति चेत्, **मैवम्** = एवं न युज्यते । कुतः ? देवः परमात्मा **क्वचिदपि** = कस्मिन्नपि विषये **तदिच्छाम्** = तस्य मुक्तस्य इच्छाम् न **विहन्ति** =न रुणद्धि । **एवम्** = इच्छाया अपघाताभावादेव **सः** = मुक्तः **स्वराट्** = उक्तश्रुत्या स्वतन्त्रः अस्तु । ‘स स्वराट् भवति' (छां 7-2-2 ) इति मुक्तात्मनः निरङ्कशं स्वातन्त्र्यं श्रूयते । अतः तस्य जगत्कारणत्वमप्यङ्गीकार्यमेव । नो चेत्, एतदपेक्षया जगत्कर्ता परमात्मैव सर्वशक्तः स्यात्, अस्य च तदधीनता स्यात् । तथा च कथं स्वराट्त्वमिति चेत्, मुक्तात्मापि सर्वशक्त एव । परं तु सर्वज्ञत्वस्यापि तस्य सत्त्वेन, स्पर्धासूयादिदुर्गुणानां लेशतोऽप्यभावाच, परमात्मन इच्छादिकं जानन् सः, स्वस्य जगत्स्रष्टृत्वं कदापि नेच्छति । अत इच्छाया विघातप्रसक्तिरेव नास्तीति कदापि न स्वातन्त्र्यच्युतिः ॥ 

केचिद्विमर्शकम्मन्याः मन्यन्तो न्यूनतामिमाम् । दृढां सगुणवादेऽस्मिन्, निर्गुणं परमं विदुः ॥ सगुण निर्गुणे वापि वादेऽतिकलहो वृथा । पक्षद्वयेऽपि नात्यन्तवैषम्यं फलतो भवेत् ॥ 

सगुणवादे हि मुक्तौ तारतम्यमनिवार्यम् । निर्गुणवादे महति वैषम्ये सत्यपि, कथमुभयोः फलत ऐक्यमिति चेत् ; अस्तु तत् । इदं पृच्छामः - मुक्तौ तारतम्ये सति का हानिः ? स्वर्गे तारतम्यसत्त्वात् निरतिशयपुरुषार्थता स्वर्गस्य यथा नास्ति, तथा मोक्षे तारतम्ये सति तस्य निरतिशयपुरुषार्थत्वाभावे वा का हानिः ? सातिशयत्वे हि, उत्कृष्टस्वर्गिणं दृष्ट्वा निकृष्टस्वर्गिणः दुःखमनिवार्यम् । ततः स्पर्धा - सूयादिकम् । ततः निरतिशयसुखलाभार्थं पुनर्जन्मस्वीकारादिकमवर्जनीयमिति, सांसारिकसुखतुल्यमेव स्यात् मोक्षसुखमपीति चेत्, निर्गुणवादिभिर्वा कथं सगुणमोक्षस्य मोक्षत्वमङ्गीक्रियते; तस्य स्वर्गतौल्यं कुतो नोच्यते । कथं चैषामपुनरावृत्तिः ? अनावृत्तिसूत्रमपि सगुणविषयकमेव, निर्गुणमुक्तौ पुनरावृत्तिशङ्खैव नोदेतीत्युच्यते । तथा च को दोष इति चेत् — सत्यम्, शङ्काः सर्वा अपि, समाधानानि सर्वाण्यपि, यावत्पर्यन्तं त्रिपुटीप्रसक्तिः, तावत्पर्यन्तमेव । निर्गुणे त्रिपुट्याः अनङ्गीकारात् न शङ्का न समाधानञ्च । तर्हि विचारशास्त्रस्य कथं प्रवृत्तिः ? कः संशयः ? सगुणमधिकृत्यैव प्रवृत्तं वेदान्तविचारशास्त्रम् । ब्रह्मशब्दः सगुण एव मुख्यवृत्तः, प्रवृत्तिनिमित्तपूर्तेः, निर्गुणे तु औपचारिकः इति खलु तव मतम् । निर्गुणं तु ब्रह्म अवाच्यम्, अवेद्यं चेत्युच्यते । तदधिकृत्य विचारः कथं प्रवर्तते ? इदमेवावेदयति निर्गुणसगुणभेदः केवलं कल्पित इति ॥ 

THE 

सगुणं निर्गुणं चेति द्वयमेकं सतां मतम् । अवस्थाभेदमात्रं स्यादहिकुण्डलिनोरिव ॥ 

देवदत्तस्स्वपन् गच्छन् एक एव मतस्सताम् । अनन्तरसरे त्वेतत् विस्तरेण विचार्यते ॥ 

सारतस्तु श्रवणं वा, विचारो वा, साधनं वा सर्वं सविशेषविषयकमेव । प्राप्तिस्त्वत्यन्तविपुलेति तत्क्रतुविचारप्रकरणे न्यरूपि । अतः विचारशास्त्रदृष्ट्या मुक्तस्यैश्वर्यं जगद्व्यापारवर्जमेव । विचारस्य परमावधिरयमेव अन्यथा हि- 

जगद्व्यापारमुख्यानां सूत्राणां गतिरुच्यताम् । सगुणब्रह्मविषयाण्येतानीति यदीष्यते ॥ 

मिथ्यावस्त्वधिकृत्यैव सर्वं शास्त्रं समर्थितम् । यदि, ते को विशेषः स्यात्सर्वापह्नववादिनः । वर्जयामः पौनरुक्त्यं, यतस्सर्वं भविष्यति । अनन्तरसरे क्षोदक्षमं तावत्तु सह्यताम् ॥ ६३ ॥
</details>

<details><summary>सर्वार्थसिद्धिः - ६३</summary>

स्यान्मुक्तो विश्वदेही यदि भवति जगद्व्यापृतौ तस्य शक्तिः  
स्वातन्त्र्यं क्वाप्यशक्तौ विगलति स च नः स स्वराडित्यधीतः ।  
धत्तेऽनुच्छेद्यसारा तदियमुभयतःपाशतां तर्करज्जु-  
र्मैवं देवस्तदिच्छां क्वचिदपि न विहन्त्येवमस्तु स्वराट् सः ॥ ६३ ॥  
  
इच्छागृहीतदेहत्वं देवोपमत्वं च मुक्तस्य प्रसक्तम्, तस्य च शारीरकान्ते जगद्व्यापारवर्जमैश्वर्यं साधितम् । स किं शक्तोऽप्यनिच्छया जगत्सृष्ट्यादौ न व्याप्रियते, उताशक्त एवेति विकल्पे पूर्वं यदीत्यादिनाऽनूद्य तत्र बाधकमाह - स्यान्मुक्त इति ॥ विश्वदेही स्यात् अन्यथा कथं 'बहु स्यामि'ति सङ्कल्पार्हत्वम्? विश्वदेहत्वं चानेकेषां निष्प्रमाणकं प्रमाणतर्कप्रत्यूढं च । अत एव शक्तोऽपि प्राप्त्यभावान्न व्याप्रियत इति पक्षोऽपि श्यादिष्टः । उत्तरस्योत्तरमाह - स्वातन्त्र्यमिति । क्वचिदशक्तौ 'पारतन्त्र्यं परे पुंसि प्राप्य निर्गतबन्धनः । स्वातन्त्र्यमतुलं प्राप्य तेनैव सह मोदते ॥ इत्यादि प्रसिद्धं निस्सीमस्वातन्त्र्यं विगलेत् । श्रुतिविरोधमप्याह - स चेति । 'स स्वराड्भवति' इति ह्याम्नायते । द्वयोरपि दुरतिक्रमतया संशयडोलाकेलिसान्तत्यमित्यभिप्रायेणाह - धत्त इति । उत्तरकोटिपरिग्रहाभिप्रायेण प्रत्याह - मैवमिति । श्रुतिविरोधमुपशमयति - देव इति । अकर्मवश्यस्याप्रतिहतेच्छत्वमिह स्वातन्त्र्यम् । ईश्वरो हि बद्धानां यथाकर्म क्वचित्क्वचिदिच्छां विहन्ति, मुक्तस्य तु न क्वचिदपि परिमिते पराधीनस्वदेहसृष्ट्यादावित्यर्थः ॥ ६३ ॥ इति पराधीनस्यापि मुक्तस्येच्छाविहतिराहित्यम् ॥
</details>


