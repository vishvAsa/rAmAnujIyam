+++
title = "028 निःशेषात्मापवर्गे विहतविहरणो"

+++
<details><summary>मूलम्</summary>

निःशेषात्मापवर्गे विहतविहरणो विश्वकर्ता तदा स्यात् नित्यं चेत्कोऽपि दुःख्येन्निरुपधिकदयाहानिरस्येति चेन्न ।  
पक्षः पूर्वो यदि स्याद्विहरणविरतिः स्वेच्छया नैव दोषः शिष्टे पक्षे निरुद्धा निरुपधिकदया कुत्रचिन्नित्यमस्तु ॥ २८ ॥
</details>

<details><summary>वरदार्य-सर्वाङ्कषा - २८</summary>

तर्हि तथैव स्पष्टं कुतो नोच्यत इत्यत्र, पक्षद्वयमपि विमृशति - निः शेषेत्यादि । अशेषशब्दवत् निश्शेषशब्दः समस्तवाची । **निश्शेषात्मापवर्गे** = सर्वेषामेव जीवानां मुक्तौ प्राप्तायाम् तदा तस्मिन् समये **विश्वकर्ता** = जगत्स्रष्टा **विरतविहरणः** = विश्रान्तक्रीडः स्यात् । क्रीडया जगत्सृजतीति हि सिद्धान्तः । जगच्छब्दश्च चिदचिन्मिश्रवस्तुवाचकः । तत्र चेतनानां सर्वेषामपि मुक्तौ, सृज्यस्य वस्तुनः अभावात् कथं ईश्वरः जगत् सृजेत् ? । ततश्च सृष्ट्याख्यलीला विरता स्यात् । केषांचिज्जीवानां मुक्तिः न भवत्येवेति पक्षे सृष्टिलीलापि अनुवर्तेत । अतः नित्यसंसारिपक्ष एव युक्त इत्यभिप्रायः ॥ 

अस्तु तर्हि स एव पक्ष इत्यपि न वक्तुं शक्यते । कुतः ? **कोऽपि** = यः कश्चिज्जीवः नित्यं दुःख्येत् **चेत्** = नित्यसंसारित्वात् तस्य, संसारस्य च दुःखप्रचुरत्वात्, सः सदा दुःख्येव भवेत्, न कदापि तस्य मुक्तिप्रसङ्ग इति **अस्य** = जगत्स्रष्टुः भगवतः **निरुपाधिकदयाहानिः** = निरुपाधिक्याः सहजायाः अत एव निर्हेतुकेत्युच्यमानायाः दयायाः **हानिः** = अभावप्रसङ्गः । भगवान् किल सहजदयावानिति प्रसिद्धम् । मुक्त्यर्हानां सर्वेषामपि मुक्त्यनन्तरम् स्वक्रीडानुवृत्त्यर्थम् सः केषांचित् कदापि मुक्तिं न ददातीत्यङ्गीकारे मूर्खराजादिवत् भगवानपि हिंसाविहारी स्यात् । एवञ्च ब्रह्मणः निर्दुष्टत्वं न स्यात् । समस्तदोषरहितः खलु परमात्मोच्यते । अतः पक्षद्वयेऽपि दोषः समानः । तदेतन्निराकरोति - चेत् न इति । तृतीयपक्षस्याप्यसंभवात् कथं तर्हि निर्णय इति चेत्, तत्राह - पक्ष इत्यादि । **पूर्वः** = प्रथमः **पक्षः** = नित्यसंसार्यभावपक्षः यदि स्यात्, तदा स्वेच्छया **विहरणविरतिः** = स्वसङ्कल्पेनैव सृष्ट्यादिलीलायाः विरतिः नैव **दोषः** = दोषो न भवत्येव । अरतिपरिहाराय क्रीडासु प्रवृत्ता राजादयो हि अरतेः परिहारे स्वयमेव क्रीडातो विरमन्ते । स एकाकी न रमते' (बृ. 3-4-3) इति खलु श्रुतिः । एवञ्च परमात्मनोऽपि राजवदेव अरतिपरिहारायैव सृष्टौ प्रवृत्तेः श्रवणात्, राजवदेव स्वसङ्कल्पेनैव सृष्टेर्विरतावपि न कश्चिद्दोषः । विरतेरन्यकृतत्वे हि स्वातन्त्र्यहानेः दोषरूपता स्यात् । अतः सृष्ट्यादिलीलायाः स्वतो विरतिः न दोषाय भवेत् ॥ 

एवमेव - शिष्टे **पक्षे** = अवशिष्टे द्वितीये पक्षे नित्यसंसारिसद्भावपक्षेऽपि **निरुपधिकदया** = परमात्मनः सहजा दया **कुत्रचित्** = कतिपयचेतनविषये नित्यं **निरुद्धा** = प्रतिरुद्धा अस्तु । केषाञ्चित् जीवानां 

 

[[218]] 

स्वरूपत एव मुक्त्यर्हताया अभावात्, तद्विषये भगवतो दयाया अभावः न दोषाय भवति । आद्यप्रवृत्तौ निर्हेतुकदयैव मूलम् । वैषम्यपरिहाराय केवलं जीवकर्मापेक्षेत्येव सिद्धान्तः । एवञ्च निरङ्कुशस्वतन्त्रस्यापि भगवतः, वैषम्यनैर्घृण्यपरिहाराय जीवकर्मानुगुणं तरतमभावेनैव जगत्सृजतीति हि सिद्धान्तः । अतः केषाञ्चित् जीवानां कर्मणस्तादृशत्वात् कदापि मुक्तिर्न भवेचेत्, तत्र परमात्मनो दोषो नास्त्येव । अन्यथा हि पातकिनामपि, साधनाद्यनुष्ठानमन्तरापि निरुपाधिकदययैव यदि भगवान् मोक्षं दद्यात्, तदा उन्मत्तराजवत् स्यात् परमात्मा । “व्यवस्थितः प्रशान्तात्मा कुपितोऽप्यभयंकरः । अव्यवस्थितचित्तस्य प्रसादोऽपि भयंकरः ॥' इति खलु न्यायः । वस्तुतस्त्विदं सर्वं परमात्मस्वरूपापरिज्ञानमूलमेवेति मन्तव्यम् ॥ 

ननु पुनरपि अनिर्णय एव पर्यवसानमिति चेत्; सत्यम्, नैतादृशा विषयाः कदापि युक्तिभिर्निर्णेतुं न शक्या इति प्रदर्शनार्थमेवैवमभिहितम् । वस्तुतस्तु – अविशेषेणैव सर्वेषामपि जीवानां ब्रह्मांशत्वस्याभिधानात्, जीवेषु मुक्त्यर्हतदनर्हविभागः जीवस्वरूपविरुद्ध एव । अग्रेऽपि श्लो. 42) द्रष्टव्यम् ॥ 

स्वरूपयोग्यतारूपं कारणत्वं विलक्षणम् । फलोपधायकत्वं च तथान्यत्समुदीरितम् ॥ स्वरूपयोग्यतासत्त्वेऽप्यन्यहेतोरभावतः । फलोपधायकत्वं तु न स्यात् हानिर्न तावता ॥ 

परमार्थतस्तु 'न च तावता सर्वमुक्तिप्रसङ्गः, आत्मनामानन्त्यात्' इत्यारंभणाधिकरणे भाषितमेव परमप्रामाणिकं समाधानमत्रेत्यवधेयम् ॥ 

अवध्यभावान्नभसः ब्रह्माण्डानन्त्यघोषणात् । लीलाया विरतिर्न स्यान्न भेतव्यं त्वया वृथा ॥ नास्माभिश्चिन्तनीया सा लीलाविरतिरीशितुः । स्वरक्षणेऽप्यशक्तानां किमेतादृशचिन्तया ॥ योऽभयं सर्वजीवेभ्यो वक्ति ' मा शुच' इत्यमुम् । अनुशोचसि मूर्खस्त्वं कथं स्यात्तत्कृपा त्वयि ॥ पश्य तर्कस्य पाण्डित्यं निगमान्तगुरोः कियत् ! विज्ञानस्याधिदैवेन वृतो हि स्वयमेव सः ॥ अत एव न हानिच तादृशाद्बुद्धिवादतः । इतरे तु प्रणश्येयुर्बुद्धिनाशान्न संशयः ॥ अत एवासकृत्सत्यमुच्यते सार्वकालिकम् । बुद्धिरेव महामाया नराणां प्रथमा मता ॥ सा तु संरक्ष्यतां शीघ्रं भगवत्यर्पणादिना । निष्कामकर्मयोगेन दीनानां सेवयापि च ॥ एतादृशीभ्यश्चर्चाभ्यो यावद्दूरे भवेन्नरः । काकदन्तपरीक्षाभ्यः तावदस्य हितं भवेत् । बुद्ध्यतीतेष्वीदृशीषु न युक्ता बुद्धिजीविनाम् । चर्चाऽपहरेद्बुद्धि दैवं व्यर्थप्रयोगतः ॥ कथं वा तर्हि मनसस्समाधानं भवेन्नृणाम् । इति चेत् क्रियतां सद्भिस्सो बुद्धिप्रसादकः ॥ ननु भोः! अस्त्विदं सर्वमेतत्प्रथममुच्यताम् । अवाप्तसर्वकामस्यारतिर्वा रतिरेव वा ॥ कथं भवेत्तस्य लीलाऽरतेश्चैव निवारिणी । अत एवं खलूचुस्ते महामेधाविनः पुरा ॥ 'भोगार्थं सृष्टिरित्यन्ये क्रीडार्थमिति चापरे । देवस्यैष स्वभावोऽयमाप्तकामस्य का स्पृहा ?" इति । पृच्छामि वद मेधाविन्! सृष्टेर्हेतुस्तु को भवेत् । स्वभाव इति को वार्थः देवस्येति किमर्थकः ॥ क्रीडार्थको दिवुर्धातुः घट्टकुट्यामुषः स्मृतम् । क्रीडैव चेत्स्वभावोऽस्य तदेवेष्टं महात्मनाम् ॥ 

99. 

[[219]] 

[ भक्तेरेव मोक्षसाधनत्वम् ] 

भक्तिर्मुक्तेरुपायः श्रुतिशतविहितः, सा च धीः प्रीतिरूपा 

तन्निष्पत्त्यै फलेच्छाद्युपधिविरहितं कर्म वर्णाश्रमादेः । 

 

यत्र न ज्ञायते तत्त्वस्वरूपं लेशतोऽपि वा । स्वभाववादमाश्रित्य स्वाज्ञानं छाद्यतेऽखिलैः ॥ पाराशर्यादपि न हि गौडपादो महान् भवेत् । बुद्धिजीवी गौडपादः व्यासो ब्रह्मर्षिसत्तमः ॥ पाराशर्यादिभिः प्रोक्तो लीलावादस्ततो वरम् । भगवद्वैभवं तेन ज्ञातुं शक्यं हि लेशतः ॥ वेदान्तिनां हि सर्वेषां व्याससूत्रं परं मतम् । लीलैव केवलं सृष्टिरिति तत्सूत्रमाह हि । सृष्टेः पूर्वं श्रुतिः प्राहारति तु परमात्मनः । अरतेः परिहाराय क्रीडन्ते किल पार्थिवाः ॥ सृष्टिहेतुस्स्वभावश्चेत् विरमेन्न कदापि सा । स्वभावः खलु दुर्लङ्घयः स्थित्यादेस्तर्हि का गतिः?॥ यदि स्वभावादेव स्युः सृष्टिस्थितिलयादयः । व्यवस्था वा कथं तत्र वद तत्त्वं महामते ! । सर्वं स्वभावादिति चेत् विचारस्त्यज्यतां तदा । विचारशास्त्रं व्यासेन कृतं तर्हि कथं वद । अवाप्तसर्वकामस्य परदुःखजिहीर्षया । प्रवृत्तिर्नैव दोषाय, गुण एव भवेत्तु सा ॥ 

न मे पार्थास्ति कर्तव्यमित्याह भगवान् स्वयम् । निर्गुणं तु परं ब्रह्म सगुणं त्ववरं मतम् ॥ इत्यादिकल्पना नूनं कल्पनैव तु केवलम् । विचार्यतेऽग्रिमसरे त्वेतत्तत्त्वं विशेषतः ॥ नित्यसंसारिशब्दश्च प्रयुक्तो यत्रकुत्रचित् । मुक्त्यर्हत्वेऽपि तत्प्राप्तेरभावादुपपद्यते ॥ आकाशस्य ह्यनन्तस्य त्वन्तदेशविचिन्तनम् । न व्यर्थं केवलं किञ्च बुद्धिनाशस्य कारणम् ॥ स्वसीमायां वर्तितव्यं जीवेनाज्ञेन सर्वदा । मर्यादातिक्रमे नाशः सिद्ध इत्यवधार्यताम् ॥ काकदन्तपरीक्षादि त्यक्त्वा दूरे हितेप्सुना । भगवत्यर्प्यतां बुद्धिः प्रसन्ना येन सा भवेत् ॥ अतोऽवैज्ञानिकी प्रोक्ता नित्यसंसारिकल्पना । एतचिन्तां परित्यज्य भज चिन्ताहरं हरिम् ॥ २८ ॥
</details>

<details><summary>सर्वार्थसिद्धिः - २८</summary>

निःशेषात्मापवर्गे विरतविहरणो विश्वकर्ता तदा स्यात्  
नित्यं चेत्कोऽपि दुःख्येन्निरुपधिकदयाहानिरस्येति चेन्न ।  
पक्षः पूर्वो यदि स्याद्विहरणविरतिः स्वेच्छया नैव दोषः  
शिष्टे पक्षे निरुद्धा निरुपधिकदया कुत्रचिन्नित्यमस्तु ॥ २८ ॥  
  
द्वयोरपि पक्षयोर्दोषमाशङ्क्य प्रत्याह - निश्शेषेति ॥ उत्तरार्धं पक्षद्वयदोषपरिहारार्थम् । पुरुषान्तरप्रतिरोधादिना लीलाविरतौ हि दोषः, नतु स्वेच्छया, प्रवृत्तिवन्निवृत्तेररप्यैच्छत्वात् । क्वचिन्नित्यं दयारोधोऽपि, तत्तज्जीवकर्मवशात् । अतः प्रतिबन्धरहितेषु सावकाशा कृपा, अल्पव्याजेनानन्तापराधसहनाच्च ॥ २८ ॥ इति पक्षद्वयोक्तप्रसङ्गपरिहारः ॥
</details>


