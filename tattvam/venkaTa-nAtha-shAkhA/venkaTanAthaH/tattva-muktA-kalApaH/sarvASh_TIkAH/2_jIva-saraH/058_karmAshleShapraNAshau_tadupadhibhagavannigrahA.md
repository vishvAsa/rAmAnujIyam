+++
title = "058 कर्माश्लेषप्रणाशौ तदुपधिभगवन्निग्रहादेर्निवृत्तिर्नष्टाश्लिष्टातिरिक्तम्"

+++
<details><summary>मूलम्</summary>

कर्माश्लेषप्रणाशौ तदुपधिभगवन्निग्रहादेर्निवृत्तिर्नष्टाश्लिष्टातिरिक्तं न च किमपि ततः संक्रमः कस्य मैवम् ।  
तत्तत्कर्मप्रसूतौ स्वभजनशमितौ निग्रहानुग्रहौ यौ तत्तुल्यावेव देवः प्रयति विदुषि तच्छत्रुमित्रेषु धत्ते ॥ ५८ ॥
</details>

<details><summary>वरदार्य-सर्वाङ्कषा - ५८</summary>

o 

[[128]]. 

[[129]]. 

[[297]] 

[ पुण्यपापयोरन्यत्र संक्रमणप्रकारः ] 

कर्माश्लेषप्रणाशौ तदुपधिभगवन्निग्रहादेर्निवृत्तिः 

नष्टाश्लिष्टातिरिक्तं न च किमपि ततः संक्रमः कस्य? मैवम् । तत्तत्कर्मप्रसूतौ स्वभजनशमितौ निग्रहानुग्रहौ यौ 

तत्तुल्यावेव देवः प्रयति विदूषि तच्छत्रुमित्रेषु धत्ते ॥58॥ 

[ ब्रह्मज्ञानिवैलक्षण्यम् ] 

अन्यश्चेदन्यकर्मप्रजनितफलभुक् शास्त्रवैयाकुली स्यात् 

ब्रह्मज्ञैरुज्झितानां क्वचिदपि न ततः कर्मणां संक्रमः स्यात् । 

 

एवं कर्मणामश्लेषविनाशविचारं परिसमाप्य, अन्यं कर्मविषयकविचारमुपक्रमते - कर्माश्लेषेत्यादि। कौषीतकीब्राह्मणे ‘तत्सुकृतदृष्कृते धूनुते, तस्य प्रिया ज्ञातयः सुकृतमुपयन्त्यप्रिया दुष्कृतम्' (कौ. 1- 4 ) इति श्रूयते । ब्रह्मज्ञानिना पूर्वकृतानां कर्मणां विनाशः, अनन्तरं प्रसक्तानामबुद्धिपूर्वककर्मणामश्लेषश्च अनुपदं प्रतिपादितः । अत्र कर्मपदं पुण्यपापपरम्, अथवा धर्माधर्मपरम् । पूर्वमेवोत्पन्नानां धर्माधर्माणां विनाशो नाम फलजननशक्तिप्रतिबन्धः, अनन्तरकृतानामश्लेषो नाम फलजननशक्त्यनुत्पत्तिरिति च स्थापितम् (ब्र.सू. 4- 1-13 ) । एतदुपर्येवमाक्षेप :- कर्माश्लेषप्रणाशौ नाम तदुपधिभगवन्निग्रहादेः **निवृत्तिः** = एतच्चेतनकृतकर्मजन्यभगवन्निग्रहानुग्रहयोर्निवृत्तिरूपत्वे पर्यवसानम् । **नष्टाश्लिष्टातिरिक्तम्** = उक्तरीत्या नष्टम्, अश्लिष्टं च यत्, तदतिरिक्तम् **किमपि** =यत्किञ्चिदपि कर्म न **च** = नैवास्ति । **ततः** = तस्मात्कारणात् कस्य पुण्यस्य पापस्य वा **संक्रमः** = मित्रेषु, शत्रुषु वा ब्रह्मविदां शरीरत्यागकाले प्रतिपादितं संक्रमणम् ? 

तर्हि उक्तकौषीतकीब्राह्मणोक्तं कथं वर्णनीयम् ? यदि निर्विषया श्रुतिः, तर्ह्यप्रामाण्यं स्यात् - इत्यापेक्षं निराकरोति – मैवमिति । तर्हि कोऽर्थः उक्तश्रुतेः ? इत्यत्राह - तत्तदित्यादि । पुण्यपापद्वयापेक्षया तच्छब्दवीप्सा । चेतनकृताभ्यां तत्तत्कर्मभ्यां **प्रसूतिः** = उत्पत्तिः ययोः, तादृशौ यौ **स्वभजनशमितौ** = **भजनम्** = भक्तियोगः, स्वपदं वाक्ये प्रधानकर्तृदेवपरम् । स्वविषयभक्तियोगेन चेतनानुष्ठितेन **शमितौ** = शमनं प्रापितौ **निग्रहानुग्रहौ** = प्रतिकूलानुकूलसङ्कल्पौ भवतः, **तत्तुल्यावेव** = तत्सदृशावेवान्यौ प्रतिकूलानुकूलसङ्कल्पौ **विदुषि** = ब्रह्मविदि **प्रयति** = शरीरं विसृज्य गच्छति सति **देवः** = क्रीडारसिको भगवान् **तच्छत्रुमित्रेषु** = तादृशब्रह्मविदः शत्रुषु प्रतिकूलसंङ्कल्पम्, मित्रेष्वनुकूलसङ्कल्पं च **धत्ते** = वहते, करोतीति यावत् । तीव्रभक्तियोगानुष्ठानेन प्रसन्नो भगवान्, तावत्कालम् एतच्चेतनविषयकौ निग्रहानुग्रहौ, शत्रुमित्रविषयकौ करोतीत्यर्थः । एवत्सर्वमपि तत्त्वं तत्तादृशभगवदनुग्रहवता चेतनेनैव लेशतो वा ऊहितुम् शक्यम् । इतरैस्तु केवलं शब्दचिन्तनेनैव सन्तोष्टव्यमित्यलमत्राधिकवर्धनेन, यतोऽग्रे ( अद्र.) विस्तरोऽस्य भविष्यति ॥ ५८ ॥
</details>

<details><summary>सर्वार्थसिद्धिः - ५८</summary>

कर्माश्लेषप्रणाशौ तदुपधिभगवन्निग्रहादेर्निवृत्ति-  
र्नष्टाश्लिष्टातिरिक्तं न च किमपि ततः संक्रमः कस्य मैवम् ।  
तत्तत्कर्मप्रसूतौ स्वभजनशमितौ निग्रहानुग्रहौ यौ  
तत्तुल्यावेव देवः प्रयति विदुषि तच्छत्रुमित्रेषु धत्ते ॥ ५८ ॥  
  
अत्र कश्चिच्चोदयति - कर्मेति ॥ द्विविधं हि कर्म बन्धकं, विद्योत्पत्तिः पूर्वमुत्तरं च । पूर्वं च द्विविधम् आरब्धकार्यमन्यच्च । तत्राद्यं चरमदेहावधिभोगनाश्यम्, 'भोगेन त्वितरे क्षपयित्वाऽथ संपद्यते' इति सूत्रोक्तेः । द्वितीयं विद्यया नाशितम् । उत्तरं च द्वेधा -प्रामादिकराशिप्रविष्टमन्यच्च । प्रथममिहाश्लिष्टम् । अन्यच्च निष्कृत्या भोगेन वा निश्शेषितम् । अत्र मुक्तिविलम्बमनिच्छतां निश्शेषकर्मनिर्वेशार्थं युगपद्बहुदेहसंग्रहोपयोगः । एवं स्थिते विदुषश्चरमदेहादुत्क्रान्तिकाले, 'तस्य पुत्रा दायमुपयन्ति सुहृदस्साधुकृत्यां द्विषन्तः पापकृत्याम्' 'अस्य प्रिया ज्ञातयः सुकृतमुपयन्ति अप्रिया दुष्कृतं तत्सुकृतदुष्कृते धूनुते 'प्रियेषु स्वेषु सुकृतमप्रियेषु च दुष्कृतम्' । विसृज्य ध्यानयोगेन ब्रह्माप्येति सनातनम् ॥ इत्यादेः को विषय इति? तदेतत्संक्रमश्रुतितात्पर्यानभिज्ञतामूलमित्यभिप्रायेण प्रतिवक्ति - मैवमिति । श्रुतितात्पर्यं विवृणोति - तत्तदिति । अयं भावः - न ह्यत्र मुख्यकर्मणां संक्रान्तिः, असंभवात् । अतः - 'आदाय सुकृतं सर्वं तस्य गच्छेदरक्षितः । शपता यत्कृतं पुष्पं शप्यमानमुपैति तत्' ॥ शप्यमानस्य यत्पापं शपन्तमधिगच्छति ॥ इत्यादिन्यायात् अक्षिरोगादिसंक्रमणवादवच्छत्रावपि तादृशफलोत्पादने तात्पर्यमिति ॥ ५८ ॥ इति प्रियाप्रियसंक्रमः ॥
</details>


