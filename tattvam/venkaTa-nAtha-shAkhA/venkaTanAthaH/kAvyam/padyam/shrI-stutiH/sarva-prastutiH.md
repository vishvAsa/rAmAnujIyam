---
title: सर्व-प्रस्तुतिः

---

<details open><summary>विश्वास-प्रस्तुतिः</summary>

मानातीत-प्रथित-विभवां मङ्गलं मङ्गलानां  
वक्षः-पीठीं मधु-विजयिनो **भूषयन्तीं** स्वकान्त्या ।  
प्रत्यक्षानुश्रविक-महिम-प्रार्थिनीनां प्रजानां  
श्रेयो-मूर्तिं श्रियम् अशरणस् त्वां **शरण्यां प्रपद्ये** ॥
</details>

<details><summary>मूलम्</summary>

मानातीतप्रथितविभवां मङ्गलं मङ्गलानां  
वक्षःपीठीं मधुविजयिनो भूषयन्तीं स्वकान्त्या ।  
प्रत्यक्षानुश्रविकमहिमप्रार्थिनीनां प्रजानां  
श्रेयोमूर्तिं श्रियमशरणस्त्वां शरण्यां प्रपद्ये ॥
</details>


<details open><summary>विश्वास-प्रस्तुतिः</summary>

आविर्भावः कलशजलधावध्वरे वापि यस्याः  
स्थानं यस्याः सरसिजवनं विष्णुवक्षःस्थलं वा ।  
भूमा यस्या भूवनमखिलं देवि दिव्यं पदं वा  
स्तोकप्रज्ञैरनवधिगुणा स्तूयसे सा कथं त्वम् ॥
</details>

<details><summary>मूलम्</summary>

आविर्भावः कलशजलधावध्वरे वापि यस्याः  
स्थानं यस्याः सरसिजवनं विष्णुवक्षःस्थलं वा ।  
भूमा यस्या भूवनमखिलं देवि दिव्यं पदं वा  
स्तोकप्रज्ञैरनवधिगुणा स्तूयसे सा कथं त्वम् ॥
</details>


<details open><summary>विश्वास-प्रस्तुतिः</summary>

स्तोतव्यत्वं दिशति भवती देहिभिः स्तूयमाना  
तामेव त्वामनितरगतिः स्तोतुमाशंसमानः ।  
सिद्धारम्भः सकलभुवनश्लाघनीयो भवेयं  
सेवापक्षो तव चरणयोः श्रेयसे कस्य न स्यात् ॥
</details>

<details><summary>मूलम्</summary>

स्तोतव्यत्वं दिशति भवती देहिभिः स्तूयमाना  
तामेव त्वामनितरगतिः स्तोतुमाशंसमानः ।  
सिद्धारम्भः सकलभुवनश्लाघनीयो भवेयं  
सेवापक्षो तव चरणयोः श्रेयसे कस्य न स्यात् ॥
</details>


<details open><summary>विश्वास-प्रस्तुतिः</summary>

यत्सङ्कल्पाद्भवति कमले यत्र देहिन्यमीषां  
जन्मस्थेमप्रलयरचना जङ्गमाजङ्गमानाम् ।  
तत् कल्याणं किमपि यमिनामेकलक्ष्यं समाधौ  
पूर्णं तेजः स्फुरति भवतीपादलाक्षारसाङ्कम् ॥
</details>

<details><summary>मूलम्</summary>

यत्सङ्कल्पाद्भवति कमले यत्र देहिन्यमीषां  
जन्मस्थेमप्रलयरचना जङ्गमाजङ्गमानाम् ।  
तत् कल्याणं किमपि यमिनामेकलक्ष्यं समाधौ  
पूर्णं तेजः स्फुरति भवतीपादलाक्षारसाङ्कम् ॥
</details>


<details open><summary>विश्वास-प्रस्तुतिः</summary>

निष्प्रत्यूहप्रणयघटितं देवि नित्यानपायं  
विष्णुस्त्वं चेत्यनवधिगुणं द्वन्द्वमन्योन्यलक्ष्यम् ।  
शेषश्चित्तं विमलमनसां मौलयश्च श्रुतीनां  
सम्पद्यन्ते विहरणविधौ यस्य शय्याविशेषाः ॥
</details>

<details><summary>मूलम्</summary>

निष्प्रत्यूहप्रणयघटितं देवि नित्यानपायं  
विष्णुस्त्वं चेत्यनवधिगुणं द्वन्द्वमन्योन्यलक्ष्यम् ।  
शेषश्चित्तं विमलमनसां मौलयश्च श्रुतीनां  
सम्पद्यन्ते विहरणविधौ यस्य शय्याविशेषाः ॥
</details>


<details open><summary>विश्वास-प्रस्तुतिः</summary>

उद्देश्यत्वं जननि भजतोरुज्ज्ञितोपाधिगन्धं  
प्रत्यग्रूपे हविषि युवयोरेकशेषित्वयोगात् ।  
पद्मे पत्युस्तव च निगमैर्नित्यमन्विष्यमाणो  
नावच्छेदं भजति महिमा नर्तयन् मानसं नः ॥
</details>

<details><summary>मूलम्</summary>

उद्देश्यत्वं जननि भजतोरुज्ज्ञितोपाधिगन्धं  
प्रत्यग्रूपे हविषि युवयोरेकशेषित्वयोगात् ।  
पद्मे पत्युस्तव च निगमैर्नित्यमन्विष्यमाणो  
नावच्छेदं भजति महिमा नर्तयन् मानसं नः ॥
</details>


<details open><summary>विश्वास-प्रस्तुतिः</summary>

पश्यन्तीषु श्रुतिषु परितः सूरिबृन्देन सार्धं  
मध्येकृत्य त्रिगुणफलकं निर्मितस्थानभेदम् ।  
विश्वाधीशप्रणयिनि सदा विभ्रमद्यूतवृत्तौ  
ब्रह्मेशाद्या दधति युवयोरक्षशारप्रचारम् ॥
</details>

<details><summary>मूलम्</summary>

पश्यन्तीषु श्रुतिषु परितः सूरिबृन्देन सार्धं  
मध्येकृत्य त्रिगुणफलकं निर्मितस्थानभेदम् ।  
विश्वाधीशप्रणयिनि सदा विभ्रमद्यूतवृत्तौ  
ब्रह्मेशाद्या दधति युवयोरक्षशारप्रचारम् ॥
</details>


<details open><summary>विश्वास-प्रस्तुतिः</summary>

अस्येशाना त्वम् असि जगतः संश्रयन्ती मुकुन्दं  
लक्ष्मीः पद्मा जल-धि-तनया विष्णु-पत्नीन्दिरेति ।  
यन्-नामानि श्रुति-परिपणान्य् एवम् आवर्तयन्तो  
नावर्तन्ते दुरित-पवन-प्रेरिते जन्म-चक्रे ॥
</details>

<details><summary>मूलम्</summary>

अस्येशाना त्वमसि जगतः संश्रयन्ती मुकुन्दं  
लक्ष्मीः पद्मा जलधितनया विष्णुपत्नीन्दिरेति ।  
यन्नामानि श्रुतिपरिपणान्येवमावर्तयन्तो  
नावर्तन्ते दुरितपवनप्रेरिते जन्मचक्रे ॥
</details>


<details open><summary>विश्वास-प्रस्तुतिः</summary>

त्वामेवाहुः कतिचिदपरे त्वत्प्रियं लोकनाथं  
किं तैरन्तःकलहमलिनैः किञ्चिदुत्तीर्य मग्नैः ।  
त्वत्सम्प्रीत्यै विहरति हरौ सम्मुखीनां श्रुतीनां  
भावारूढौ भगवति युवां दम्पती दैवतं नः ॥
</details>

<details><summary>मूलम्</summary>

त्वामेवाहुः कतिचिदपरे त्वत्प्रियं लोकनाथं  
किं तैरन्तःकलहमलिनैः किञ्चिदुत्तीर्य मग्नैः ।  
त्वत्सम्प्रीत्यै विहरति हरौ सम्मुखीनां श्रुतीनां  
भावारूढौ भगवति युवां दम्पती दैवतं नः ॥
</details>


<details open><summary>विश्वास-प्रस्तुतिः</summary>

आपन्नार्तिप्रशमनविधौ बद्धदीक्षस्य विष्णोः  
आचख्युस्त्वां प्रियसहचरीमैकमत्योपपन्नाम् ।  
प्रादुर्भावैरपि समतनुः प्राध्वमन्वीयसे त्वं  
दूरोत्क्षिप्तैरिव मधुरता दुग्धराशेस्तरङ्गैः ॥
</details>

<details><summary>मूलम्</summary>

आपन्नार्तिप्रशमनविधौ बद्धदीक्षस्य विष्णोः  
आचख्युस्त्वां प्रियसहचरीमैकमत्योपपन्नाम् ।  
प्रादुर्भावैरपि समतनुः प्राध्वमन्वीयसे त्वं  
दूरोत्क्षिप्तैरिव मधुरता दुग्धराशेस्तरङ्गैः ॥
</details>


<details open><summary>विश्वास-प्रस्तुतिः</summary>

धत्ते शोभां हरिमरकते तावकी मूर्तिराद्या  
तन्वी तुङ्गस्तनभरनता तप्तजाम्बूनदाभा ।  
यस्यां गच्छन्त्युदयविलयैर्नित्यमानन्दसिन्धौ  
इच्छावेगोल्लसितलहरीविभ्रमं व्यक्तयस्ते ॥
</details>

<details><summary>मूलम्</summary>

धत्ते शोभां हरिमरकते तावकी मूर्तिराद्या  
तन्वी तुङ्गस्तनभरनता तप्तजाम्बूनदाभा ।  
यस्यां गच्छन्त्युदयविलयैर्नित्यमानन्दसिन्धौ  
इच्छावेगोल्लसितलहरीविभ्रमं व्यक्तयस्ते ॥
</details>


<details open><summary>विश्वास-प्रस्तुतिः</summary>

आसंसारं विततमखिलं वाङ्मयं यद्विभूतिः  
यद्भ्रूभङ्गात् कुसुमधनुषः किङ्करो मेरुधन्वा ।  
यस्यां नित्यं नयनशतकैरेकलक्ष्यो महेन्द्रः  
पद्मे तासां परिणतिरसौ भावलेशैस्त्वदीयैः ॥
</details>

<details><summary>मूलम्</summary>

आसंसारं विततमखिलं वाङ्मयं यद्विभूतिः  
यद्भ्रूभङ्गात् कुसुमधनुषः किङ्करो मेरुधन्वा ।  
यस्यां नित्यं नयनशतकैरेकलक्ष्यो महेन्द्रः  
पद्मे तासां परिणतिरसौ भावलेशैस्त्वदीयैः ॥
</details>


<details open><summary>विश्वास-प्रस्तुतिः</summary>

अग्रे भर्तुः सरसिजमये भद्रपीठे निषण्णाम्  
अम्भोराशेरधिगतसुधासम्प्लवादुत्थितां त्वाम् ।  
पुष्पासारस्थगितभुवनैः पुष्कलावर्तकाद्यैः  
क्लृप्तारम्भाः कनककलशैरभ्यषिञ्चन् गजेन्द्राः ॥
</details>

<details><summary>मूलम्</summary>

अग्रे भर्तुः सरसिजमये भद्रपीठे निषण्णाम्  
अम्भोराशेरधिगतसुधासम्प्लवादुत्थितां त्वाम् ।  
पुष्पासारस्थगितभुवनैः पुष्कलावर्तकाद्यैः  
क्लृप्तारम्भाः कनककलशैरभ्यषिञ्चन् गजेन्द्राः ॥
</details>


<details open><summary>विश्वास-प्रस्तुतिः</summary>

आलोक्य त्वाममृतसहजे विष्णुवक्षःस्थलस्थां  
शापाक्रान्ताः शरणमगमन् सावरोधाः सुरेन्द्राः ।  
लब्ध्वा भूयस्त्रिभुवनमिदं लक्षितं त्वत्कटाक्षैः  
सर्वाकारस्थिरसमुदयां सम्पदं निर्विशन्ति ॥
</details>

<details><summary>मूलम्</summary>

आलोक्य त्वाममृतसहजे विष्णुवक्षःस्थलस्थां  
शापाक्रान्ताः शरणमगमन् सावरोधाः सुरेन्द्राः ।  
लब्ध्वा भूयस्त्रिभुवनमिदं लक्षितं त्वत्कटाक्षैः  
सर्वाकारस्थिरसमुदयां सम्पदं निर्विशन्ति ॥
</details>


<details open><summary>विश्वास-प्रस्तुतिः</summary>

आर्तत्राणव्रतिभिरमृतासारनीलाम्बुवाहैः  
अम्भोजानामुषसि मिषतामन्तरङ्गैरपाङ्गैः ।  
यस्यां यस्यां दिशि विहरते देवि दृष्टिस्त्वदीया  
तस्यां तस्यामहमहमिकां तन्वते सम्पदोघाः ॥
</details>

<details><summary>मूलम्</summary>

आर्तत्राणव्रतिभिरमृतासारनीलाम्बुवाहैः  
अम्भोजानामुषसि मिषतामन्तरङ्गैरपाङ्गैः ।  
यस्यां यस्यां दिशि विहरते देवि दृष्टिस्त्वदीया  
तस्यां तस्यामहमहमिकां तन्वते सम्पदोघाः ॥
</details>


<details open><summary>विश्वास-प्रस्तुतिः</summary>

योगारम्भत्वरितमनसो युष्मदैकान्त्ययुक्तं  
धर्मं प्राप्तुं प्रथममिह ये धारयन्ते धनायाम् ।  
तेषां भूमेर्धनपतिगृहादम्बरादम्बुधेर्वा  
धारा निर्यान्त्यधिकमधिकं वाञ्छितानां वसूनाम् ॥
</details>

<details><summary>मूलम्</summary>

योगारम्भत्वरितमनसो युष्मदैकान्त्ययुक्तं  
धर्मं प्राप्तुं प्रथममिह ये धारयन्ते धनायाम् ।  
तेषां भूमेर्धनपतिगृहादम्बरादम्बुधेर्वा  
धारा निर्यान्त्यधिकमधिकं वाञ्छितानां वसूनाम् ॥
</details>


<details open><summary>विश्वास-प्रस्तुतिः</summary>

श्रेयस्कामाः कमलनिलये चित्रमाम्नायवाचां  
चूडापीडं तव पदयुगं चेतसा धारयन्तः ।  
छत्रच्छायासुभगशिरसश्चामरस्मेरपार्श्वाः  
श्लाघाशब्दश्रवणमुदिताः स्रग्विणः सञ्चरन्ति ॥
</details>

<details><summary>मूलम्</summary>

श्रेयस्कामाः कमलनिलये चित्रमाम्नायवाचां  
चूडापीडं तव पदयुगं चेतसा धारयन्तः ।  
छत्रच्छायासुभगशिरसश्चामरस्मेरपार्श्वाः  
श्लाघाशब्दश्रवणमुदिताः स्रग्विणः सञ्चरन्ति ॥
</details>


<details open><summary>विश्वास-प्रस्तुतिः</summary>

ऊरीकर्तुं कुशलमखिलं जेतुमादीनरातीन्  
दूरीकर्तुं दुरितनिवहं त्यक्तुमाद्यामविद्याम् ।  
अम्ब स्तम्बावधिकजननग्रामसीमान्तरेखाम्  
आलम्बन्ते विमलमनसो विष्णुकान्ते दयां ते ॥
</details>

<details><summary>मूलम्</summary>

ऊरीकर्तुं कुशलमखिलं जेतुमादीनरातीन्  
दूरीकर्तुं दुरितनिवहं त्यक्तुमाद्यामविद्याम् ।  
अम्ब स्तम्बावधिकजननग्रामसीमान्तरेखाम्  
आलम्बन्ते विमलमनसो विष्णुकान्ते दयां ते ॥
</details>


<details open><summary>विश्वास-प्रस्तुतिः</summary>

जाताकाङ्क्षा जननि युवयोरेकसेवाधिकारे  
मायालीढं विभवमखिलं मन्यमानास्तृणाय ।  
प्रीत्यै विष्णोस्तव च कृतिनः प्रीतिमन्तो भजन्ते  
वेलाभङ्गप्रशमनफलं वैदिकं धर्मसेतुम् ॥
</details>

<details><summary>मूलम्</summary>

जाताकाङ्क्षा जननि युवयोरेकसेवाधिकारे  
मायालीढं विभवमखिलं मन्यमानास्तृणाय ।  
प्रीत्यै विष्णोस्तव च कृतिनः प्रीतिमन्तो भजन्ते  
वेलाभङ्गप्रशमनफलं वैदिकं धर्मसेतुम् ॥
</details>


<details open><summary>विश्वास-प्रस्तुतिः</summary>

सेवे देवि त्रिदशमहिलामौलिमालार्चितं ते  
सिद्धिक्षेत्रं शमितविपदां सम्पदां पादपद्मम् ।  
यस्मिन्नीषन्नमितशिरसो यापयित्वा शरीरं  
वर्तिष्यन्ते वितमसि पदे वासुदेवस्य धन्याः ॥
</details>

<details><summary>मूलम्</summary>

सेवे देवि त्रिदशमहिलामौलिमालार्चितं ते  
सिद्धिक्षेत्रं शमितविपदां सम्पदां पादपद्मम् ।  
यस्मिन्नीषन्नमितशिरसो यापयित्वा शरीरं  
वर्तिष्यन्ते वितमसि पदे वासुदेवस्य धन्याः ॥
</details>


<details open><summary>विश्वास-प्रस्तुतिः</summary>

सानुप्रासप्रकटितदयैः सान्द्रवात्सल्यदिग्धैः  
अम्ब स्निग्धैरमृतलहरीलब्धसब्रह्मचर्यैः ।  
घर्मे तापत्रयविरचिते गाढतप्तं क्षणं माम्  
आकिञ्चन्यग्लपितमनघैरार्द्रयेथाः कटाक्षैः ॥
</details>

<details><summary>मूलम्</summary>

सानुप्रासप्रकटितदयैः सान्द्रवात्सल्यदिग्धैः  
अम्ब स्निग्धैरमृतलहरीलब्धसब्रह्मचर्यैः ।  
घर्मे तापत्रयविरचिते गाढतप्तं क्षणं माम्  
आकिञ्चन्यग्लपितमनघैरार्द्रयेथाः कटाक्षैः ॥
</details>


<details open><summary>विश्वास-प्रस्तुतिः</summary>

सम्पद्यन्ते भवभयतमीभानवस्त्वत्प्रसादात्  
भावाः सर्वे भगवति हरौ भक्तिमुद्वेलयन्तः ।  
याचे किं त्वामहमिह यतः शीतलोदारशीला  
भूयो भूयो दिशसि महतां मङ्गलानां प्रबन्धान् ॥
</details>

<details><summary>मूलम्</summary>

सम्पद्यन्ते भवभयतमीभानवस्त्वत्प्रसादात्  
भावाः सर्वे भगवति हरौ भक्तिमुद्वेलयन्तः ।  
याचे किं त्वामहमिह यतः शीतलोदारशीला  
भूयो भूयो दिशसि महतां मङ्गलानां प्रबन्धान् ॥
</details>


<details open><summary>विश्वास-प्रस्तुतिः</summary>

माता देवि त्वमसि भगवान् वासुदेवः पिता मे  
जातः सोऽहं जननि युवयोरेकलक्ष्यं दयायाः ।  
दत्तो युष्मत्परिजनतया देशिकैरप्यतस्त्वं  
किं ते भूयः प्रियमिति किल स्मेरवक्त्रा विभासि ॥
</details>

<details><summary>मूलम्</summary>

माता देवि त्वमसि भगवान् वासुदेवः पिता मे  
जातः सोऽहं जननि युवयोरेकलक्ष्यं दयायाः ।  
दत्तो युष्मत्परिजनतया देशिकैरप्यतस्त्वं  
किं ते भूयः प्रियमिति किल स्मेरवक्त्रा विभासि ॥
</details>


<details open><summary>विश्वास-प्रस्तुतिः</summary>

कल्याणानामविकलनिधिः काऽपि कारुण्यसीमा  
नित्यामोदा निगमवचसां मौलिमन्दारमाला ।  
सम्पद्दिव्या मधुविजयिनः सन्निधत्तां सदा मे  
सैषा देवी सकलभुवनप्रार्थनाकामधेनुः ॥
</details>

<details><summary>मूलम्</summary>

कल्याणानामविकलनिधिः काऽपि कारुण्यसीमा  
नित्यामोदा निगमवचसां मौलिमन्दारमाला ।  
सम्पद्दिव्या मधुविजयिनः सन्निधत्तां सदा मे  
सैषा देवी सकलभुवनप्रार्थनाकामधेनुः ॥
</details>


<details open><summary>विश्वास-प्रस्तुतिः</summary>

उपचितगुरुभक्तेरुत्थितं वेङ्कटेशात्  
कलिकलुषनिवृत्त्यै कल्पमानं प्रजानाम् ।  
सरसिजनिलयायाः स्तोत्रमतेत् पठन्तः  
सकलकुशलसीमाः सार्वभौमा भवन्ति ॥
</details>

<details><summary>मूलम्</summary>

उपचितगुरुभक्तेरुत्थितं वेङ्कटेशात्  
कलिकलुषनिवृत्त्यै कल्पमानं प्रजानाम् ।  
सरसिजनिलयायाः स्तोत्रमतेत् पठन्तः  
सकलकुशलसीमाः सार्वभौमा भवन्ति ॥
</details>