+++
title = "27 सप्तगत्यधिकरणम्"
+++
(2.04.02) सप्तगत्यधिकरणम् ॥  
प्रासंगिकी संगतिः । इन्द्रियाणां कार्यत्वप्रतिपादकस्य प्रथमाधिकरणस्य व्यष्टिसृष्टेः चतुर्मुखशरीरकपरमात्मकर्तृकत्वपर-चरमाधिकरणस्यैव चात्र साक्षात्संगतिः । अन्येषां तु प्रसंग एवेति ध्येयम् । नन्विन्द्रियसंख्यादिनिरूपणं किमर्थं, तत्परिज्ञानस्य प्रयोजनाभावात् । नहि तदपरिज्ञाने सर्वस्य ब्रह्मकारणत्वसंशयः इति चेत्, न । क्वचिद्विद्यायां तत्तत्संख्यापरिमाणादियुक्तेन्द्रियादिविशिष्टपरमात्मोपासनस्य विधानात् । 'नागृहीतविशेषणा बुद्धिर्विशिष्टेषूपजायत' इति न्यायेन विशेषणीभूततज्ज्ञानस्यावश्यकत्वेन सप्रयोजनत्वात् । नन्वेतज्ज्ञानस्योपासनोपयुक्तत्वे उपासनपरतृतीयाध्याये अंगपादे एव संगतमिदमिति चेत् - सत्यं, तथापि उत्त्पत्तिनिरूपणायेन्द्रियाणां प्रसक्तत्वात् तत्संख्यापरिमाणादिचिन्तनमपि प्रसक्तमिति निरूपणं प्राप्तमिति । श्रुतिविप्रतिपत्तेरिति । कैश्चित्कर्मेन्द्रियाणामिन्द्रियत्वानभ्युपगमात्कैश्चिच्च तदभ्युपगमात् वादिविप्रतिपत्त्या संशयः इत्येव न मन्तव्यं, किन्तु श्रुतिविप्रतिपत्तेरपीत्यर्थः । ननूदाहृतश्रुतौ सप्तसप्तेति निर्देशात् कथमिन्द्रियाणां सप्तत्वनिर्णयः इत्यत्राह - वीप्सेति, पुरुषभेदाभिप्राया । एकैकस्य पुंसः सप्तेन्द्रियाणीत्येतत्परेत्यर्थः । अयं भावः । अत्रेन्द्रियाणां सञ्चरणं ह्युच्यते । तच्च सप्तानामेव, सप्त प्राणाः प्रभवन्ति तस्मादिति पूर्वं सप्तानामेवोत्पत्त्युक्तेरिति, नन्वस्तु सप्तत्वसंख्या अथापि कानि तानि इत्यत्र विशेषितत्वाच्चेति सूत्रखण्डं व्याचष्टे - विशेषिताश्चेति । ज्ञानानि = ज्ञायतेऽनेनेति व्युत्पत्त्या ज्ञानसाधनेन्द्रियाणीत्यर्थः, ज्ञानेन्द्रियाणीति यावत् । उदाहृतश्रुतेरर्थमाह - शरीरेति । परमा गतिः = योगः । उदाहृतश्रुत्यवलम्बनेन पूर्वपक्षं योजयति - एवमिति । गतेरित्येतत् इन्द्रियाणां सप्तत्वावगमकम् । विशेषितत्वाच्चेत्येतत् इन्द्रियविशेषावगमकमित्यर्थः । ननूक्तसप्तानामेवेन्द्रियत्वे अधिकसंख्याबोधकश्रुतीनां कथं निर्वाह इत्यत्राह - यानि त्विति । ग्रहाः = विषयग्राहकाः । ग्राहकत्वसाम्यादन्येषामपीन्द्रियत्वमावश्यकमिति भावः । चतुर्दशपर्यन्तानि । अधोनिर्दिष्टानि सप्त, वक्ष्यमाणानि सप्त, आहत्य चतुर्दशपर्यन्तानीत्यर्थः ॥

सिद्धान्तमाह - इति प्राप्त इति । प्रथममिन्द्रियसंख्यां सप्तत्वव्युदासेन निर्दिशति - न सप्तैवेति । स्थित इत्यस्याधिकरणापेक्षानिवृत्यर्थं शरीरे इत्युक्तम् । विशेष्यजिज्ञासाशान्त्यै जीवे इत्युक्तम् । सूत्रकृद्विवक्षितं हेतुद्वयमाह - तस्येति । जीवस्येत्यर्थः । ननु भोगोपकरणत्वमपि चक्षुरादीनामेव न तु तदर्थमुपकरणान्तरापेक्षेत्यत्राह - कार्यभेदाच्चेति । कार्यभेदमेव दर्शयति - दृश्यते हीति । सूत्रखण्डमादायार्थं व्याचष्टे - अतो नैवमिति । अयमत्र सूत्रार्थः - जीवस्य शरीरे स्थितिदशायां आदानादिकार्यमुखेन भोगोपकरणत्वात्तान्यपीन्द्रियाण्येव । अतः चक्षुरादीनामिव तेषामपि भोगोपकरणत्वाविशेषात् तानि नेन्द्रियाणि अपि तु सप्तैवेति न भ्रमितव्यमिति । इदमुपलक्षणं सात्विकाहंकार द्रव्यविकृतित्वरूपेन्द्रियलक्षणस्यैकादशानामप्यविशिष्टत्वात् न सप्तैवेन्द्रियाणीति । ननु बुद्ध्यादीनामिन्द्रियत्वव्यपदेशस्य कथं निर्वाहः इत्यत्राह - अध्यवसायेति । महदनुगृहीतं मनः अध्यवसायं करोति । तदा मनसः बुद्धिशब्देन व्यपदेशः । अहंकारानुगृहीतं मनः अभिमानं जनयति । तदा अहंकारशब्देन व्यपदेशः । पूर्वसंस्कारविशेषानुगृहीतं मनः चिन्तामुत्पादयति । तदा चित्तशब्देन व्यपदेशः । तथा च बुध्यादीनां मनोवृत्तिविशेषत्वान्न पृथगिन्द्रियत्वमित्यर्थः । अथ श्रुत्यापि इन्द्रियाणामेकादशत्वसिद्धिरित्याह - अतः इति । अत एवेत्यर्थः । अत एव "दशेमे पुरुषे प्राणाः आत्मैकादश" इत्युच्यत इत्यर्थः । नन्वत्रात्मनोपीन्द्रियत्वमुक्तं, मनसश्च नोक्तं, तत्कथमित्यत्राह - आत्मशब्देनेति । अथात्मशब्दस्य मनःपरत्वे स्थानप्रामाण्यं प्रदर्शयन् श्रुत्युपादानेनेन्द्रियसंख्यामुपसंहरति - इन्द्रियाणीति । अथाधिकसंव्याव्यपदेशं न्यूनसंख्याव्यपदेशं चान्यथयति - अधिकेति । अधिकसंख्यावादान्यथाकरणं पूर्वमुक्तत्वात् दृष्टान्तार्थस्तुशब्दोऽप्यर्थकः । विवक्षितेति । सप्त इमे लोका इत्यत्र न स्वरूपतः इन्द्रियाणां सप्तत्वमुच्यते, अपि तु सप्तलोकसंचरणोपाधिप्रयुक्तं तदित्यर्थः । नन्वेवं सप्त इमे इति श्रुत्युपपत्तावपि "यदा पञ्चे"ति श्रुतेः कथं निर्वाहः ? यदि पञ्चशब्दः उपलक्षणपरः तर्हि मनसः प्रथगुक्तिः व्यर्थेति चेदुच्यते । उपलक्षणमेव पञ्चत्वसंख्योपादानं, मनसः पृथगुक्तिस्तु ज्ञानकर्मेन्द्रियेभ्यः तस्य प्राधान्यसूचनार्थेति न कश्चिद्विरोध इति । अत्रेदमवधेयम् - ज्ञानेन्द्रियाणामिव कर्मेन्द्रियाणामपि जीवगमनकाले गमनमस्त्येव, तमुत्क्रामन्तं प्राणोऽनूत्क्रामति, प्राणमनूत्क्रामन्तं सर्वे प्राणाः अनूत्क्रामन्तीति सर्वेषां गमनश्रुतेः । न चात्र कर्मेन्द्रियव्यतिरिक्तेन्द्रियपरतया निर्वाहः शक्यः, वाङ्मनसि संपद्यते इत्यादिना सर्वेषां गमनोक्तेः । सर्वेन्द्रियप्राणसंयुक्तजीवानां सूक्ष्मशरीरे प्रवेशस्य, तादृशभूतसूक्ष्मसंयुक्तजीवानामेव बहिर्गमनोक्तेः । तदन्तरप्रतिपत्त्यधिकरणेप्येतदर्थस्य सिद्धत्वात् "मनसि करणग्रामं प्राणे मनः" इति सारशास्त्रेणाप्ययमर्थः सिद्धान्तितः । आहंकारिकाणि ज्ञानेन्द्रियाणि कर्मेन्द्रियाणि मनश्चेत्येकादशेन्द्रियाणि एकैकस्यापि सृष्टिदशायां नियतानि आमोक्षं आप्रलयं च । एवं स्थितेऽत्र भाष्ये कथं कर्मेन्द्रियाणां शरीरे स्थिते एवोपकारकत्वं इति भाषितम् । दीपे च "वाग्घस्तादीनि कर्मेन्द्रियाणि तु स्थिते शरीरे तेनैव सहोत्पत्तिविनाशयोगीनि इति स्पष्टमेव प्रतिपादितम् । अयमाशयः । ज्ञानेन्द्रियाणामेवेन्द्रियत्वं, कर्मेन्द्रियाणां नेन्द्रियत्वमिति यादवप्रकाशपक्षः । एतत्पक्षावलम्बनेऽपि हस्तादीनामपि इन्द्रियत्वमवश्यमेषितव्यम् । कस्मात्? चक्षुरादीनामिन्द्रियत्वे यो हेतुः तस्यैवात्रापि सत्त्वात्, इन्द्रियत्वं स्वीकार्यं, यथा च तेषामुपकारकत्वं तथैतेषामपि उपकारकत्वाविशेषात्किमर्थं निषेधः । कथमेतेषामुपकारकत्वमिति चेत् शरीरस्थिते जीवे दर्शनात् । अतः वागादयः गच्छन्तु वा मा वा, शरीरस्थितिदशायामुपकारकत्वमविशिष्टमिति एतादृशाभिप्रायेण भाष्यादिप्रवृत्तिः । वागादीनामपि गमनं हार्दं कृत्वोपरि तन्मतरीत्यैव समाधानं वक्तुं शक्यं इति । वागादीनामपि ज्ञानेन्द्रियवत् उपकारकत्वे स्थिते सति कथं सप्तैव, अतः हस्तादयोपीन्द्रियाणीति इति सूत्रार्थः ॥   
यद्वा - सूत्रद्वयलब्धार्थः अयम् - गतेरित्युक्त्या गमनमवलब्य पूर्वपक्षः कृतः । हस्तादीनामपि गमने स्थिते सति कथमनिन्द्रियत्वम् । अविशेषादित्यप्यर्थः संभवति सूत्रे हस्तादयः इति शरीरावयवभूतकरचरणाद्यभिप्रायकं इति न मन्तव्यं, तेषामिन्द्रियत्वाभावात् । तदाधारकस्याहंकारिकस्यैवान्यस्येन्द्रियत्वात्, नेत्रादीन्द्रियमपि न गोलकादिमात्रम् । एतत् बौद्धमतम् । सूत्रे इन्द्रियाधार हस्तग्रहणं उपकारकत्वस्य स्फुटप्रदर्शनार्थम् ।   
अस्याधिकरणस्य सप्ताधिकरणं सप्तत्वाधिकरणं इति वा नाम कार्यम् । गतेः इत्यस्य भिन्नपदत्वात् । वस्तुतः सप्तत्वसंख्यानिराकरणपूर्वकं हस्तादीनामपि इन्द्रियत्वस्थापनार्थत्वात् हस्ताद्यधिकरणं इति वा नाम सुसंगतम् ।   
एवं स्थिते एवं नामकरणकर्तुः कोऽभिप्रायः इति चेत् - साध्यहेतूभयवाचकपदं संयोज्य कर्तव्यमित्याशयात् ॥   
सप्तगत्यधिकरणं समाप्तम् ।

