+++
title = "श्रीभाष्यम् 01-01-08 आकाशाधिकरणम्"

+++


**श्रीशारीरकमीमांसाभाष्ये आकाशाधिकरणम्॥८॥**

<details><summary>अधिकरणार्थः</summary>

आकाशत्वेनोपास्यः परमात्मैव, न भौतिकाकाशः
</details>

## आकाशविद्या – छा.उ. 1-9)

## पेटिकाभेदस्य तत्सङ्गतेश्च प्रतिपादनम्

यतो वा इमानि भूतानि जान्यन्ते (तै.भृ.१.२) इति जगत्कारणं ब्रह्मेत्यवगम्यते। किं तज्जगत्कारणमित्यपेक्षायां सदेव सोम्येदमग्र आसीत् (छा.६.२.१) तत्तेजोऽसृजत (छा.६.२.३) आत्मा वा इदमेक एवाग्र आसीत् (ऐत.१.१.१) स इमाल्लोकानसृजत (ऐतरेय.१.१.२) तस्माद्वा एतस्मादात्मन आकाशस्सम्भूतः (तै.आन.१) इति साधारणैश्शब्दैर्जगत्कारणे निर्दिष्टे ईक्षणविशेष-आनन्दविशेषरूपविशेषार्थस्वभावात्प्रधानक्षेत्रज्ञादिव्यतिरिक्तं ब्रह्मेत्युक्तम्। इदानीं आकाशादि-विशेषशब्दैः निर्दिश्य जगत्कारणत्वजगदैश्वर्यादिवादेऽप्याकाशादिशब्दाभिधेयतया प्रसिद्धचिदचित् वस्तुनः अर्थान्तरं-उक्तलक्षणमेव ब्रह्मेति प्रतिपाद्यते – आकाशस्तल्लिङ्गात् इत्यादिना पादशेषेण-

२३. आकाशस्तिल्लङ्गात् ॥ १-१-२३॥

## विषयवाक्यप्रदर्शनम्

इदमाम्नायते छान्दोग्ये – अस्य लोकस्य का गतिरिति आकाश इति होवाच सर्वाणि ह वा इमानि भूतान्याकाशादेव समुत्पद्यन्ते आकाशं प्रत्यस्तं यन्ति आकाशो ह्येवैभ्यो ज्यायानाकाशः परायणम् (छा.१.९.१) इति ॥

## अधिकरणाङ्गभूतसंशयप्रदर्शनम्

तत्र सन्देहः – किं प्रसिद्धाकाश एवात्राकाशशब्देनाभिधीयते उतोक्तलक्षणमेव ब्रह्म – इति ॥

## पूर्वपक्षप्रदर्शनम्

किं प्राप्तम्। प्रसिद्धाकाश इति कुतः? शब्दैकसमधिगम्ये वस्तुनि य एवार्थो व्युत्पत्तिसिद्धश्शब्देन प्रतीयते स एव ग्रहीतव्यः। अतः प्रसिद्धाकाश एव चराचरभूतस्य कृत्स्नस्य कारणम्। अतस्तस्मादनतिरिक्तं ब्रह्म।

## अर्थविरोधात् व्युत्पत्तिसिद्धार्थस्य त्याज्यत्वशङ्कापरिहारौ

नन्वीक्षापूर्वकसृष्ट्यादिभिरचेतनाज्जीवाच्च व्यतिरिक्तं ब्रह्मेत्युक्तम्। सत्यमुक्तम्, अयुक्तं तु तत्। तथाहि यतो वा इमानि भूतानि जायन्ते तद्ब्रह्म (तै.भृ.१.अनु.) इत्युक्ते कुत इमानि भूतानि जायन्त इत्यादिविशेषापेक्षायां सर्वाणि ह वा इमानि भूतान्याकाशादेव समुत्पद्यन्ते (छा.१.९.१) इत्यादिना विशेषप्रतीतेः – जगज्जन्मादिकारणमाकाश एवेति निश्चिते सति सदेव सोम्येदमग्र आसीत् (छा.६.२.१) इत्यादिष्वपि सदादिशब्दास्साधारणाकारास्तमेव विशेषमाकाशमभिदधति। आत्मा वा इदमेक एवाग्र आसीत् (ऐत.१.१.१) इत्यादिष्वात्मशब्दोऽपि तत्रैव वर्तते। तस्यापि हि चेतनैकान्तत्वं न सम्भवति; यथा मृदात्मको घटः इति। आप्नोतीत्यात्मेति व्युत्पत्त्या सुतरामाकाशेऽप्यात्मशब्दो वर्तते ॥

## तदैक्षतेतीक्षणादीनां गौणतानिर्वाहः

अत एवमाकाश एव कारणं ब्रह्मेति निश्चिते सतीक्षणादयस्तदनुगुणा गौणा वर्णनीयाः। यदि हि साधारणशब्दैरेव सदादिभिः कारणमभ्यधायिष्यत, ईक्षणाद्यर्थानुरोधेन चेतनिविशेष एव कारणमिति निरचेष्यत। आकाशशब्देन तु विशेष एव निश्चित इति नार्थस्वाभाव्यान्निर्णेतव्यमस्ति।

## आकाशस्य कार्यताश्रुतेः परमकारणत्वानुपपत्तिशङ्कापरिहारौ

ननु आत्मन आकाशसम्भूतः (तै.आन.१.२) इत्याकाशस्यापि कार्यत्वं प्रतीयते। सत्यम्, सर्वेषामेवाकाशवाय्वादीनां सूक्ष्मावस्था स्थूलावस्था चेत्यवस्थाद्वयमस्ति। तत्राकाशस्य सूक्ष्मावस्था कारणम् स्थूलावस्था तु कार्यम् । आत्मन आकाशस्सम्भूतः (तै.आन.१.२) इति स्वस्मादेव सूक्ष्मरूपात्स्वयं स्थूलरूपस्सम्भूत इत्यर्थः। सर्वाणि ह वा इमानि भूतान्याकाशादेव समुत्पद्यन्ते (छा.१.९.१) इति सर्वस्य जगत आकाशादेव प्रभवाप्ययादिश्रवणात्तदेव हि कारणं ब्रह्मेति निश्चितम्। यत एवं प्रसिद्धाकाशादनतिरिक्तं ब्रह्म, अत एव च यदेष आकाश आनन्दो न स्यात् (तै.आन.७.) आकाशो ह वै नामरूपयोर्निर्वहिता (छा.८.१४.१) इत्येवमादिनिर्देशोऽप्युपपन्नतरः। अतः प्रसिद्धाकाशादनतिरिक्तं ब्रह्मेति॥

## सिद्धआन्तारम्भः

एवं प्राप्ते ब्रूमः – आकाशस्तल्लिङ्गात् – आकाशशब्दाभिधेयः प्रसिद्धाकाशादचेतनात् अर्थान्तरभूतो यथोक्तलक्षणः परमात्मैव। कुतः? तल्लिङ्गात् निखिलजगदेककारणत्वम्, सर्वस्माज्ज्यायस्त्वम् परायणत्वम् इत्यादीनि परमात्मलिङ्गान्युपलभ्यन्ते। निखिलकारणत्वं हि अचिद्वस्तुनः प्रसिद्धाकाशशब्दाभिधेयस्य नोपपद्यते, चेतनवस्तुनस्तत्कार्यत्वासम्भवात्। परायणत्वं च चेतनानां परमप्राप्यत्वम्। तच्चाचेतनस्य हेयस्य सकलपुरुषार्थविरोधिनो न सम्भवति। सर्वस्माज्ज्यायस्त्वं च निरुपाधिकं सर्वैः कल्याणगुणैस्सर्वेभ्यो निरतिशयोत्कर्षः। तदप्यचितो नोपपद्यते॥

## पूर्वपक्षोक्तानुवादपूर्वकं तत्समाधानम्

यदुक्तं जगत्कारणविशेषाकांक्षायामाकाशशब्देन विशेषसमर्पणादन्यत्सर्वं तदनुरूपमेव वर्णनीयमिति, तदयुक्तम्, सर्वाणि ह वा इमानि भूतान्याकाशादेव समुत्पद्यन्ते (छा.१.९.१) इति प्रसिद्धवन्निर्देशात्। प्रसिद्धवन्निर्देशो हि प्रमाणान्तरप्राप्तिमपेक्षते। प्रमाणान्तराणि च सदेव सोम्येदमग्र आसीत् (छा.६.२.३) इत्येवमादीन्येव वाक्यानि। तानि च यथोदितप्रकारेणैव ब्रह्म प्रतिपादयन्तीति तत्प्रतिपादितं ब्रह्माकाशशब्देन प्रसिद्धवन्निर्दिश्यते। सम्भवति च परस्य ब्रह्मणः प्रकाशकत्वादाकाशशब्दाभिधेयत्वम् – आकाशते, आकाशयति च इति ॥

## पूर्वपक्षोक्तानुवादपूर्वकं तत्समाधानम्

किञ्च अनेनाकाशशब्देन विशेषसमर्पणक्षमेणापि चेतनांशं प्रत्यसम्भावितकारणभावं अचेतनविशेषमभिदधानेन तदैक्षत बहु स्यां प्रजायेय (छा.६.२.३) सोऽकामयत। बहुस्यां प्रजायेय (तै.आन.६) इत्यादि वाक्यशेषावधारितसार्वज्ञ्यसत्यसङ्कल्पत्वादिविशष्टापूर्वार्थप्रतिपादन-समर्थवाक्यार्थान्यथाकरणं न प्रमाणपदवीमधिरोहति। एवमपूर्वानन्तविशेषणविशिष्टापूर्वार्थप्रतिपादन-समर्थानेकवाक्यगतिसामान्यं चैकेनानुवादस्वरूपेणान्यथा कर्त्तुं न शक्यते।

## आत्मशब्दानैकान्त्यस्य अनूद्य समाधानम्

यत्तु आत्मशब्दश्चेतनैकान्तो न भवति, मृदात्मको घटः इत्यादिदर्शनादित्युक्तम्; तत्रोच्यते – यद्यपि चेतनादन्यत्रापि क्वचिदात्मशब्दः प्रयुज्यते; तथापि शरीरप्रतिसम्बन्धिन्यात्मशब्दस्य प्रयोगप्राचुर्यात् आत्मा वा इदमेक एवाग्र आसीत् (ऐत.१.१.१) आत्मन आकाशसस्म्भूतः (तै.आन.१.२) इत्यादिषु शरीरप्रतिसम्बन्धिचेतन एव प्रतीयते। यथा गोशब्दस्यानेकार्थवाचित्वेऽपि प्रयोगप्राचुर्यात्सास्नादिमानेव स्वतः प्रतीयते; अर्थान्तरप्रतीतिस्तु तत्तदसाधारणनिर्देशापेक्षा; तथा स्वतः प्राप्तं शरीरप्रतिसम्बन्धिचेतनाभिधानमेव स ईक्षत लोकान्नु सृजा इति (ऐ.१.१.१), सोऽकामयत, बहु स्यां प्रजायेय (छा.१.९.१) इत्यादितत्तद्वाक्यविशेषा एव स्थिरीकुर्वन्ति। एवं वाक्यशेषावधारित- अनन्यसाधारणानेकापूर्वार्थविशिष्टं निखिलजगदेककारणं सदेव सोम्य (छां.६.२.१) इत्यादिवाक्यसिद्धं ब्रह्मैवाकाशशहब्देन प्रसिद्धवत् सर्वाणि ह वा इमानि भूतानि (छां.१.९.१) इत्यादिवाक्येन निर्दिश्यत इति सिद्धम् ॥ २३॥

**इति श्रीशारीरकमीमांसाभाष्ये आकाशाधिकरणम् ॥ ८ ॥**


