+++
title = "श्रीभाष्यम् 04-01-06 आप्रयाणाधिकरणम्"

+++


**श्रीशारीरकमीमांसाभाष्ये आप्रयाणाधिकरणम्॥६॥**

<details><summary>अधिकरणार्थः</summary>

मोक्षोपायभूतं ध्यानं देहपातं यावत् प्रत्यहमनुवर्तनीयम्, न तु एकस्मिन्नेवाहनि निर्वर्त्यम्
</details>

**४८१. आप्रयाणात्तत्रापि हि दृष्टम् ॥ ४–१–१२ ॥**

## अधिकरणीयः संशयः

तदिदमपवर्गसाधनमुक्तलक्षणमुपासनमेकाह एव संपाद्यम्, उताप्रयाणात्प्रत्यहं अनुवर्तनीयमिति विशये

## युक्त्या पूर्वःपक्षः

एकस्मिन्नेवाहनि शास्त्रार्थस्य कृतत्वात्तावतैव परिसमापनीयम्

## सिद्धान्तः सूत्रतः

इति प्राप्त उच्यते – आप्रयाणात् – इति। आमरणादनुवर्तनीयम्; कुतः? तत्रापि हि दृष्टम् – उपासनोद्योगप्रभृत्याप्रयाणान्मध्ये यः कालः तत्र सर्वत्रापि दृष्टमुपासनं, **स खल्वेवं वर्तयन् यावदायुषं ब्रह्मलोकमभिसम्पद्यते** (छा.८.१५.१) इति॥१२॥

**इति श्रीशारीरकमीमांसाभाष्ये आप्रयाणाधिकरणम्॥६॥**


