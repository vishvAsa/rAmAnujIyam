+++
title = "श्रीभाष्यम् 03-04-03 पारिप्लवार्थाधिकरणम्"

+++


**श्रीशारीरकमीमांसाभाष्ये पारिप्लवार्थाधिकरणम्॥३॥**

<details><summary>अधिकरणार्थः</summary>

उपनिषत्सूपलभ्यमानानां आख्यानानां विद्याविध्यर्थत्वमेव न तु अश्वमेधाङ्गपारिप्लवनामकशस्त्रार्थत्वम्
</details>

**४४१. पारिप्लवार्था इति चेन्न विशेषितत्वात् ॥ ३–४–२३ ॥**

## विचारणीयो विषयः ससंशयः

**प्रतर्दनो ह वै दैवोदासिरिन्द्रस्य प्रियं धामोपजगाम** (कौ.३.१) श्वेतकेतुर्हारुणेय आस (छा.६.१.१) इत्येवमादीनि वेदान्तेष्वाख्यानानि किं पारिप्लवप्रयोगार्थानि, उत विद्याविशेषप्रतिपादनार्थानीति चिन्तायाम् –

## पूर्वपक्षः

**आख्यानानि शंसन्ति** (?) इत्याख्यानानां पारिप्लवे विनियोगान्न विद्याप्रधानत्वं न्याय्यमिति चेत्

## सिद्धआन्तार्थः

न सर्वाण्याख्यानानि पारिप्लवप्रयोगे विनियोगमर्हान्ति; कुतः? विशेषितत्वाद्विनियोगस्य। आख्यानानि शंसन्ति इत्युक्त्वा तत्रैव
मनुर्वैवस्वतो राजा इत्यादिना मन्वादीनामाख्यानानि विशेष्यन्ते, अतस्तेषामेव तत्र विनियोग इति गम्यते । तस्मान्न सर्वा वेदान्तेष्वाख्यानश्रुतयः पारिप्लवप्रयोगार्थाः; अपि तु विद्याविध्यर्थाः ॥२३॥

## आख्यानानां दर्शनविध्यैकवाक्यात् उक्तार्थसिद्धिः

**४४२. तथा चैकवाक्योपबन्धात् ॥ ३–४–२४ ॥**

**आत्मा वा अरे द्रष्टव्यः** (बृ.६-५-६) इत्यादिविधिनैकवाक्यतयोपबन्धाच्चाख्यानानां विद्याविध्यर्थान्येव तानीति गम्यते; **यथा सोऽरोदीत्** (यजु.१-५-१) इत्येवमादेः कर्मविध्यर्थत्वम्; न पारिप्लवार्थत्वम्॥२४॥

**इति श्रीशारीरकमीमांसाभाष्ये पारिप्लवार्थाधिकरणम्॥३॥**


