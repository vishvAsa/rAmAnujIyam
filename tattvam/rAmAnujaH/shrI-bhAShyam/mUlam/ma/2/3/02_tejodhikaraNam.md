+++
title = "श्रीभाष्यम् 02-03-02 तेजोधिकरणम्"

+++


**श्रीशारीरकमीमांसाभाष्ये तेजोऽधिकरणम्॥२॥**

<details><summary>अधिकरणार्थः</summary>

तेज आदिशरीरकात् ब्रह्मण एव अबादिसृष्टिः, न केवलं तेज आदे-
</details>

**२२६. तेजोऽतस्तथाह्याह ॥ २–३–१० ॥**

## अवान्तरसङ्गतिः, प्रकृताधिकरणीयो विचारश्च

ब्रह्मव्यतिरिक्तस्य कृत्स्नस्य ब्रह्मकार्यत्वमुक्तम्, इदानीं व्यवहितकार्याणां किं केवलात्तत्तदनन्तरकारणभूताद्वस्तुन उत्पत्तिः, आहोस्वित्तत्तद्रूपाद्ब्रह्मण इति चिन्त्यते।

## पूर्वः पक्षः सहेतुकः

किं युक्तम्? केवलात्तत्तद्वस्तुन इति। कुतः? तेजस्तावत् अतः – मातरिश्वन एवोत्पद्यते। **वायोरग्निः** (तै.उ.आन.१) इति ह्याह ॥१०॥

## अपां तेजस एव केवलात् सृष्टिशङ्का

**२२७. आपः॥ २–३–११ ॥**

आपोऽपि अतः – तेजस एवोत्पद्यन्ते, **अग्नेरापः** (तै.उ.आन.१.२) **तदपोऽसृजत** (छा.६.२.३) इति ह्याह ॥११॥

## पृथिव्या अपि केवलायाः, अप्सृष्टिशङ्का

**२२८. पृथिवी ॥ २–३–१२ ॥**

पृथिवी अद्भ्य उत्पद्यते – **अद्भ्यः पृथिवी** (तै.उ.आन.१.२) **ता अन्नमसृजन्त** (छां.६.२.४) इति ह्याह॥१२॥

## ‘अन्न’ शब्दस्य पृथिव्यभिधायकत्वम्

नन्वन्नशब्देन कथं पृथिव्यभिधीयते? अत आह

**२२९. अधिकाररूपशब्दान्तरेभ्यः ॥ २–३–१३ ॥**

महाभूतसृष्ट्यधिकारात्पृथिव्येवान्नशब्देनोक्तेति प्रतीयते। अदनीयस्य सर्वस्य पृथिवीविकारत्वात् कारणे कार्यशब्दः। तथा वाक्यशेषे भूतानां रूपसंशब्दने, **यदग्नेरोहितं रूपं तेजसस्तद्रूपं यच्छुक्लं तदपां यत्कृष्णं तदन्नस्य** (छा.६.४.१) इत्यप्तेजसोस्सजातीयमेवान्नशब्दवाच्यं प्रतीयते। शब्दान्तरं च समानप्रकरणे **अग्नेरापः अद्भ्यः पृथिवी** (तै.उ.आन.१.२) इति श्रूयते। अतः पृथिव्येवान्नशब्देनोच्यत इत्यद्भ्यः एव पृथिवी जायते ।

## ब्रह्मणः सकाशादुत्पद्यमानानां सर्वासां पारम्परिकत्वम्

उदाहृतास्तेजः प्रभृतयः प्रदर्शनार्थाः। महदादयोऽपि स्वानन्तरवस्तुन एवोत्पद्यन्ते, यथाश्रुत्यभ्युपगमाविरोधात्। **एतस्माज्जायते प्राणो मनस्सर्वेन्द्रियाणि च । खं वायुर्ज्योतिरापः पृथिवी विश्वस्य धारिणी** (मु.२.१.३) **तस्मादेतद्ब्रह्मनामरूपमन्नं च जायते** (मु.१.१.९) **तस्माद्वा एतस्मादात्मन आकाशस्सम्भूतः** (तै.अन.१) **तत्तेजोऽसृजत** (छा.६.२.३) इत्यादयो ब्रह्मणः परम्परया कारणत्वेऽप्युपपद्यन्त इति॥१३॥

## सिद्धान्तप्रतिपादनम्

एवं प्राप्ते प्रचक्ष्महे –

**२३०. तदभिध्यानादेव तु तल्लिङ्गात्सः॥ २–३–१४ ॥**

तुशब्दात्पक्षो व्यावृत्तः, महदादिकार्याणामपि तत्तदनन्तरवस्तुशरीरकस्स एव पुरुषोत्तमः कारणम्, कुतः? तदभिध्यानरूपात्तल्लिङ्गात्; अभिध्यानम् – बहु स्यामिति सङ्कल्पः, **तत्तेज ऐक्षत बहु स्यां प्रजायेयेति** (छा.६.२.३) **ता आप ऐक्षन्त बह्व्यस्स्याम प्रजायेमहि** (छा.६-२-४) इत्यात्मनो बहुभवनसङ्कल्परूपेक्षणश्रवणान्महदहङ्काराकाशादीनामपि कारणानां तथाविधेक्षापूर्विकैव स्वकार्यसृष्टिरिति गम्यते ॥

## सृष्टिसङ्कल्पात्मकेक्षणस्य परब्रह्मासाधारणता

तथाविधं चेक्षणं तत्तच्छरीरकस्य परस्यैव ब्रह्मण उपपद्यते। श्रूयते च सर्वशरीरकत्वेन सर्वात्मकत्वं परस्य ब्रह्मणोऽन्तर्यामिब्राह्मणे **यः पृथिव्यां तिष्ठन्** (बृ.५-७-२२) **योऽप्सु तिष्ठन्** (बृह.५-७-२२) **यस्तेजसि तिष्ठन्** (बृह.५.७.२२) **यो वायौ तिष्ठन्** (बृह.५.७.२२) **य आकाशे तिष्ठन्** (बृह.५.७.२२) इत्यादि। सुबालोपनिषदि च **यस्य पृथिवी शरीरम्** (सुबा.७) इत्यारभ्य **यस्याहङ्कारश्शरीरम्** (सुबा.७.खं) **यस्य बुद्धिश्शरीरम्** (सुवा.७.खं) **यस्याव्यक्तं शरीरम्** (सुबा.७) इत्यादि॥१४॥

## श्रुतायाः प्राणादिसृष्टेः पारम्परिकत्वतात्पर्याभावः

यच्चोक्तम् **एतस्माज्जायते प्राणो मनस्सर्वेन्द्रियाणि च** (मु.२.१.३) इत्यादिषु श्रूयमाणा ब्रह्मणः प्राणादिसृष्टिः परम्परयाऽप्युपपद्यत इति; अत्रोच्यते –

**२३१. विपर्ययेण तु क्रमोऽत उपपद्यते च ॥ २–३–१५ ॥**

तुशब्दोऽवधारणार्थः। अव्यक्तमहदहङ्काराकाशादिक्रमाद्विपर्ययेण यस्सर्वेषां कार्याणां ब्रह्मानन्तर्यरूपः क्रमः **एतस्माज्जायते प्राणः** (मु.२.१.३) इत्यादिषु प्रतीयते, स च क्रमः तत्तद्रूपाद्ब्रह्मणः तत्तत्कार्योत्पत्तेरेवोपपद्यते। परम्परया कारणत्वे ह्यानन्तर्यश्रवणमुपरुध्येत। अतः **एतस्माज्जायते** (मु.२.१.३) इत्यादिकमपि सर्वस्य ब्रह्मणः साक्षात्सम्भवस्योत्तम्भनम् ॥१५॥

**२३२. अन्तरा विज्ञानमनसी क्रमेण तल्लिङ्गादिति चेन्नाविशेषात् ॥ २–३–१६॥**

## ‘एतस्मात्’ इत्यादेः ब्रह्मणः साक्षात्सम्भवपरत्वोत्तम्भकत्वाभावशङ्का – तत्परिहारौ

विज्ञानसाधनत्वादिन्द्रियाणि विज्ञानमित्युच्यन्ते, यदुक्तम् **एतस्माज्जायते** (मु.२.१.३) इत्यादिना सर्वस्य ब्रह्मणोऽनन्तरकार्यत्वं श्राव्यते; अतश्चानेन वाक्येन सर्वस्य साक्षाद्ब्रह्मण उत्पत्तिरभिध्यानलिङ्गावगता उत्तभ्यत इति; तन्नोपपद्यते – क्रमविशेषपरत्वादस्य वाक्यस्य; अत्रापि सर्वेषां क्रमप्रतीतेः। खादिषु तावत् श्रुत्यन्तरसिद्धः क्रमोऽत्रापि प्रतीयते – तैस्सहपाठलिङ्गाद्भूतप्राणयोरन्तराले विज्ञानमनसी अपि क्रमेणोत्पद्येते इति प्रतीयते। अतस्सर्वस्य साक्षाद्ब्रह्मण एव सम्भवस्योत्तम्भनमिदं वाक्यं न भवतीति चेत्-तन्न, अविशेषात् एतस्माज्जायते प्राणः (मु.२-१-३) इत्यनेनाविशेषात्। विज्ञानमनसोः खादीनां च **एतस्माज्जायते** (मु.२-१-३) इत्यनेन साक्षात्सम्भवरूपसम्बन्धस्याभिधेयस्य सर्वेषां प्राणादिपृथिव्यन्तानामविशिष्टत्वात्स एव विधेयः, न क्रमः। श्रुत्यन्तरसिद्धक्रमविरोधाच्च नेदं क्रमपरम्, **पृथिव्यप्सु प्रलीयते** (सुबा.२-ख) **तम**…**एकीभवति** (सुबाल.२-खं) इत्यन्तेन क्रमान्तरप्रतीतेः। अतोऽव्यक्तादिशरीरकात्परस्माद्ब्रह्मण एव सर्वकार्याणामुत्पत्तिः। तेजः प्रभृतयश्च शब्दास्तदात्मभूतं ब्रह्मैवाभिदधति ॥१६॥

## सर्वशब्दानां ब्रह्मवाचित्वे व्युत्पत्तिविरोधशङ्कापरिहारः

नन्वेवं सर्वशब्दानां ब्रह्मवाचित्वे सति तैस्तैश्शब्दैः तत्तद्वस्तुव्यपदेशो व्युत्पत्तिसिद्ध उपरुद्ध्येत; तत्राह –

**२३३. चराचरव्यपाश्रयस्तु स्यात्तद्व्यपदेशो भाक्तस्तद्भावभावित्वात् ॥२–३–१७॥**

तुशब्दश्चोदिताशङ्कानिवृत्त्यर्थः, निखलजङ्गमस्थावरव्यपाश्रयस्तत्तच्छब्दव्यपदेशः भाक्तः – वाच्यैकदेशे भज्यत इत्यर्थः, समस्तवस्तुप्रकारिणो ब्रह्मणः प्रकार भूतवस्तुग्राहिप्रत्यक्षादिप्रमाणविषयत्वात् वेदान्तश्रवणात्प्राक्प्रकार्यप्रतीतेः, प्रकारिप्रतीतिभावभावित्वाच्च तत्पर्यवसानस्य, लोके तत्तद्वस्तुमात्रे वाच्यैकदेशे ते ते शब्दाः भङ्क्त्वा भङ्क्त्वा व्यपदिश्यन्ते।

## सूत्रस्य योजनाभेदेन अर्थबोधनम्

अथवा तेजःप्रभृतिभिश्शब्दैः तत्तद्वस्तुमात्रवाचितया व्युत्पन्नैर्ब्रह्मणो व्यपदेशो भाक्तस्स्यात् अमुख्यस्स्यादित्याशङ्क्य चराचरव्यपाश्रयस्तु
इत्युच्यते। चराचरव्यपाश्रयः तद्व्यपदेशः – तद्वाचिशब्दः, चराचरवाचिशब्दो ब्रह्मण्यभाक्तः मुख्य एव; कुतः?, ब्रह्मभावभावित्वात्सर्वशब्दानां वाचकभावस्य; नामरूपव्याकरणश्रुत्या हि तथाऽवगतम्॥१७॥

**इति श्रीशारीरकमीमांसाभाष्ये तेजोधिकरणम् ॥ २ ॥**


