+++
title = "15 सर्वथानुपपत्त्यधिकरणम्"

+++
॥सर्वथाऽनुपपत्तेश्च॥ लोके विज्ञानं घटपटादयश्च सर्वे भावा न सन्ति। कुतः? उत्पत्त्यनिरूपणात्। न च घटादिभावानामभावात्तावदुत्पत्तिस्सम्भवति। पिंडादेरनुपमृदितात्स्वेन रूपेण घटाद्युत्पत्त्यदर्शनात्। नाप्यभावात्। अभावात्तावदुत्पद्यमानो घटादिरभाव एव स्यादिति माध्यमिकस्य सर्वशून्यवादस्सम्यगिवेतिचेत्, अत्र भावाभावशब्दयोस्तद्बुध्योश्च प्रमाणेन उपलभ्यमानस्यैव वस्तुनोऽवस्थाविशेष एव विषयः। वर्तमानतयोपलभ्यमानोऽवस्थाविशेषो भावबुद्धिविषयः तद्विरोध्यवस्थाविशेषोऽभावबुद्धिविषय इति उत्पत्त्यनिरूपणहेतुरसिद्ध इति दूषणं मनसि कृत्वा दूषणान्तरं पठत्याचार्यः- सर्वथाऽनुपपत्तेश्च। सर्वशून्यवादी सर्वं सदितिवाऽसदिति वा प्रकारान्तरेण वा यदि स्वाभिमतं साधयति, सर्वथाऽपि सर्वशून्यत्वानुपपत्तेः स्वाभिमतासिद्धिः। सद्भावासद्भावयोः विद्यमानवस्तुधर्मत्वोपपादनात्। सूत्रार्थश्च स्पष्टः॥ ॥इति सर्वथाऽनुपपत्त्यधिकरणम्॥