+++
title = "12 लिङ्गभूयस्त्वाधिकरणम्"

+++
39. लिङ्गभूयस्त्वधिकरणंलिङ्गभूयस्त्वात्तद्धि बलीयस्तदपि (ब्र.सू.3.3.43)तैत्तिरीयके षष्ठप्रश्ने दशमानुवाके ॥ दह्रं विपाप्मं परवेश्मभूतं यत्पुण्डरीकं पुरमध्यसंस्थम् । तत्रापि दह्रं गगनं विशोकस्तस्मिन्यदन्तस्तदुपासितव्यम् ॥ अथ यदिदमस्मिन्ब्रह्मपुरे दहरं पुण्डरीकं वेश्म दहरोऽस्मिन्नन्तराकाशस्तस्मिन्यदन्तस्तदन्वेष्टव्यमिति च्छान्दोग्योक्तरीत्योपास्यतया सन्निहितस्य परस्य ब्रह्मणः पुरभूतस्योपासकस्य शरीरस्य मध्ये संस्थितं दहरमल्पं विपाप्मं निरस्तपापं परमात्मनोऽवरवेश्मभूतं यद्धृदयपुण्डरीकं तत्रापि यदल्पं विशोकोपलक्षितापहतपाप्मत्वादिगुणकं गगनं गगनवदपरिच्छेद्यं ब्रह्म तस्मिन्नन्तश्च यत्तदुभयमप्युपासितव्यमित्यर्थः । अत्र वक्तव्यं छादोग्यप्रकाशिकायामुक्तं तत्रैव द्रष्टव्यम् । दहरविद्योपास्यदेवताविशेषः क इति जिज्ञासायां नारायणस्य तदुपास्यत्वं प्रतिपादयितुं सकलपरविद्योपास्यत्वौपयिकं महेश्वरत्वं नारायणस्य दर्शयति ॥यद्वेदादौ स्वरः प्रोक्तो वेदान्ते च प्रतिष्ठितः । तस्य प्रकृतिलीनस्य यः परः स महेश्वरः ॥"ब्रह्मणः प्रणवं कुर्य्यादादावन्ते च सर्वदा । स्रवत्यनोङ्कृतं ब्रह्म परस्ताच्च विशीर्यते'' इतिमानवस्मरणात् । वेदाद्यन्ते प्रतिष्ठितस्वरः प्रणवः । तस्य प्रकृतिरकारः समस्तशब्दमूलत्वादकारस्य । तत्र लीनत्वं तद्रूपतामापन्नत्वमोङ्कारस्येति यावत् । तस्य यः परः प्रतिपाद्यः इदं परस्तत्पर इत्यादौ परशब्दस्य वाच्ये प्रयोगदर्शनात् "अकारेणोच्यते विष्णुः सर्वलोकेश्वरो हरिः'' "अकारो विष्णुवाचकः'' इति श्रुतिस्मृतिभ्यामकारवाच्यो विष्णुः स एव महानीश्वर इत्यर्थः । (दशमोनुवाकः) पूर्वस्मिन्ननुवाके दहरविद्योपास्यो नारायण एवेत्युक्तम् । अधुना तु परविद्याप्रकरणेषु शिवशम्भुपरब्रह्मपरञ्ज्योतिःपरतत्त्वपरमात्मादिशब्द निर्दिष्टवस्तुनो नारायणत्वं प्रतिपाद्यते ॥सहस्रशीर्षं देवं विश्वाक्षं विश्वशम्भुवम् । विश्वं नारायणं देवमक्षरं परमं प्रभुम् । विश्वतः परमं नित्यं विश्वं नारायणँ हरिम् । विश्वमेवेदं पुरुषस्तद्विश्वमुपजीवति । पतिं विश्वस्यात्मेश्वरँ शाश्वतं शिवमच्युतम् । नारायणं महाज्ञेयं विश्वात्मानं परायणम् । नारायणपरं ब्रह्म तत्त्वं नारायणः परः । नारायणपरो ज्योतिरात्मा नारायणः परः । यच्च किञ्चिज्जगत्यस्मिन्दृश्यते श्रूयतेऽपि वा । अन्तर्बहिश्च तत्सर्वं व्याप्य नारायणः स्थितः । अनन्तमव्ययं कविँ समुद्रेऽन्तं विश्वशम्भुवम् ॥लिङ्गभूयस्त्वाऽधिकरणे (ब्र.सू.3.3.43) भगवता भाष्यकृता न च सहस्रशीर्षमित्यादि द्वितीयानिर्देशेन पूर्वानुवाकोदितोपासिना सम्बन्धः शङ्कनीयः । तस्मिन्यदन्तस्तदुपासितव्यमित्युपासिगतेन कृत्प्रत्ययेनोपास्यस्य कर्मणोऽभिहितत्वादुपास्ये द्वितीयानुपपत्तेः । विश्वमेवेदं पुरुषस्तत्त्वं नारायण इत्यादिप्रथमानिर्देशाच्च प्रथमार्थे द्वितीया वेदितव्या । अतंर्बहिश्च तत्सर्वं व्याप्य नारायणः स्थितः । नीवारशूकवत्तन्वी पीताभा स्यात्तनूणूपमा । तस्याश्शिखाया मध्ये परमात्मा व्यवस्थितः । स ब्रह्मा (ह्म) स शिवः सेन्द्रः सोऽक्षरः परमः स्वराडिति निर्देशैः सर्वस्मात्परो नारायण एव सर्वत्रोपास्य इति निर्णीयमानत्वात्प्रथमार्थे द्वितीयेति निश्चीयत इति भाषितम् । व्यासार्यैरपि द्वितीयान्तपदस्वारस्यानुरोधे तु विद्यादुपासीतेति विधिपदाध्याहारः । प्रथमान्तपदस्वारस्यानुरोधे तु नाध्याहारः । सहस्रशीर्षमित्यादिद्वितीयाया येनावृतं खं च दिवं महीं चेतिवत्प्रथमाश्रयणमात्रमिति वर्णितम् । विश्वाक्षत्वं सर्वविषयकसाक्षात्कारवत्त्वम् । विश्वशम्भुत्वं सकलजगत्क्षेमकरत्वम् । ननु विश्वं नारायणमित्यभेदनिर्देशः कथमित्याशङ्क्योक्तं विश्वमेवेदं पुरुषस्तद्विश्वमुपजीवतीति । विश्वेनात्मतयोपजीव्यतया विश्वत्वं न तु स्वरूपेणेत्यभिप्रायः । नारायणपरं ब्रह्मेत्यत्र नारायणात्परं ब्रह्मेति नार्थः शङ्कनीयः । पूर्वापरविरोधात् । नारायणः परं ब्रह्मेति महोपनिषदि स्फुटमावेदनात् । समुद्रे अन्तः स्थानं यस्य समुद्रेऽन्तः । सप्तम्यास्तत्पुरुषे कृति बहुलमित्यलुक् । "अन्तः समाप्तौ स्थाने च निर्णयेऽभ्यन्तरेऽपि चे''ति नैघण्टुकाः । इतरत्स्पष्टम् । ननु सहस्रशीर्षमित्यादिद्वितीयाया येनावृतं खं च दिवं महीं चेतिवत् प्रथमाश्रयणे तस्मिन्यदन्तस्तदुपासितव्यमिति प्रकृतदहरविद्योपास्यनिश्चायकत्वमेव युक्तम् । पद्मकोशप्रतीकाशमित्यस्मिन्ननुवाके दहरविद्याप्रत्यभिज्ञानात् प्रकृतहान्यनौचित्यादिति पूर्वपक्षे प्राप्ते उच्यते - "लिङ्गभूयस्त्वात्तद्धि बलीयस्तदपि'' यद्यपि दहरविद्या प्रकृता तदेकवाक्यत्वं च युक्तम् । तथापि सकलपरविद्योपास्यनिर्द्धारणत्वे बहूनि लिङ्गान्युपलभ्यन्ते तत्तत्परविद्यावाक्यगतानि परब्रह्मपरतत्त्वादिपदरूपाणि चिह्नानीह वाक्ये दृश्यन्ते । यदि प्रकृतविद्योपास्यदेवताविशेषसमर्पकमिदं वाक्यजातं स्यात् परब्रह्मपरतत्त्वादिप्रयोगो नारायणपदावृत्तिश्च न स्यात् । एकेन नारायणपदेनैव समीहितसिद्धेः, अतः परब्रह्मादिपदवाच्यस्य नारायणत्वविधानायैवायं संरम्भः । शिवश्च नारायणः शक्रश्च नारायणः परतत्त्वमपि नारायण इति वाक्यभेदोऽपि न दोषाय । तच्च लिङ्गं प्रकरणाद्बलीयः । तदुक्तं पूर्वकाण्डे । "श्रुतिलिङ्गवाक्यप्रकरणस्थानसमाख्यानां समवाये परदौर्बल्यमर्थविप्रकर्षात्'' इति । न च सकलपरविद्योपास्यनिश्चायकत्वे पद्मकोशप्रतीकाशमिति दहरविद्योपास्यविशेषेणोपसंहारो न युक्त इति वाच्यम् । ऐतदात्म्यमिदं सर्वमिति सामान्येन निर्द्दिष्टस्य तत्त्वमसीति विशेषे उपसंहारवत्सकलपरविद्योपास्यतयाभिहितस्य नारायणस्य प्रकृतदहरविद्योपास्यतयोपसंहारे दोषाभावादिति स्थितम् ॥