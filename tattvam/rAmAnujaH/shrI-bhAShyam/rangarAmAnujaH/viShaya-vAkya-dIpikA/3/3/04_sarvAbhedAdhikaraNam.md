+++
title = "04 सर्वाभेदाधिकरणम्"

+++
31. सर्वाभेदाधिकरणंसर्वाभेदादन्यत्रेमे (ब्र.सू.3.3.10)छान्दोग्ये पञ्चमप्रपाठकारम्भे प्राणविद्या प्रस्तूयते ॥ यो ह वै ज्येष्ठं च श्रेष्ठं च वेद ज्येष्ठश्च ह वै श्रेष्ठश्च भवति ॥ ज्येष्ठत्वश्रेष्ठत्वगुणकं प्राणं यो वेद स तत्क्रतुन्यायेन स्वयमपि ज्येष्ठश्च श्रेष्ठश्च भवति । ज्येष्ठत्वं वृद्धत्वम् । "वृद्धस्य च'' (अष्टा. 5.3.62) इति वृद्धशब्दस्य ज्यादेशविधानात् । श्रेष्ठत्वं प्रशस्ततमत्वम् । "प्रशस्यस्य श्रः'' (अष्टा. 5.3.60) इति प्रशस्यशब्दस्य श्रादेशविधानात् ॥ एवं फलदर्शनेन पुरुषमभिमुखीकृत्याह ॥प्राणो वाव ज्येष्ठश्च श्रेष्ठश्च ॥वावशब्दोऽवधारणार्थः । गर्भस्थपुरुषप्राणव्यापारप्रवृत्त्यनन्तरभावित्वादिन्द्रियप्रवृत्तेः प्राणस्येन्द्रियापेक्षया ज्येष्ठत्वम् । इन्द्रियव्यापाराणां सर्वदैतदधीनत्वाच्छ्रैष्ठ्यं च ॥ यो ह वै वसिष्ठं वेद वसिष्ठो ह स्वानां भवति ॥ स्वानां ज्ञातीनां मध्ये वसिष्ठो भवतीत्यर्थः । को वसिष्ठ इत्यत्राह ॥ वाग्वाव वसिष्ठः ॥ अतिशयेन वसुमान्वसिष्ठः । वाग्मी हि लोके अतिशयेन वसुमान् भवति । अतश्च वसुमत्तासम्पादकसद्व्यवहारजनकत्वं वाचो वसिष्ठत्वमिति भावः ॥यो ह वै प्रतिष्ठां वेद प्रति ह तिष्ठत्यस्मिँश्च लोकेऽमुष्मिँश्च ॥ ह शब्दः प्रसिद्धौ । अत्र चामुत्र च प्रतितिष्ठतीत्यर्थः । का तर्हि प्रतिष्ठेत्यत्राह ॥चक्षुर्वाव प्रतिष्ठा ॥ चक्षुषा हि समे दुर्गे च प्रतितिष्ठतीति बृहदारण्यके समानप्रकरणे श्रवणात्प्रतिष्ठा सम्पादकसमविषमभूतलप्रदर्शकत्वमेव चक्षुषः प्रतिष्ठात्वम् । यो ह वै सम्पदं वेद सँ हास्मै कामाः पद्यन्ते दैवाश्च मानुषाश्च ॥अस्मै कामाः सम्पद्यन्त इत्यन्वयः । का तर्हि सम्पदित्यत्राह ॥ श्रोत्रं वाव सम्पदिति ॥श्रोत्रे हि इमे सर्वे वेदा अभिसम्पन्ना इति बृहदारण्यके समानप्रकरणे श्रवणात्सम्पद्धेतुभूतवेदशास्त्रतदर्थश्रवणादिसम्पादकत्वमेव श्रोत्रस्य सम्पत्त्वम् ॥यो ह वा आयतनं वेदायतनँ ह स्वानां भवति मनो ह वा आयतनम् ॥स्रक्चन्दनादिविषयकज्ञानस्वरूपभोगायतनत्वमेव मनस आयतनत्वम् ॥ मुख्यप्राणस्य श्रैष्ठ्यसम्पादनायाख्यायिकामाह । अथ ह प्राणा अहँ श्रेयसि व्यूदिरे अहं श्रेयानस्म्यहं श्रेयानस्मीति ॥अथशब्द आख्यायिकोपक्रमार्थः । अहं श्रेयसि स्वस्य श्रेयसि विषये व्यूदिरे अहं श्रेयानस्मि अहं श्रेयानस्मीति विवादं चक्रुरित्यर्थः ॥ते ह प्राणाः प्रजापतिं पितरमेत्योचुः भगवन् को नः श्रेष्ठ इति ॥स्पष्टोऽर्थः ॥ तान् होवाच यस्मिन्व उत्क्रान्ते शरीरं पापिष्ठतरमिव दृश्यते स वः श्रेष्ठ इति ॥ युष्माकं मध्ये यस्मिन्नुक्रान्ते शरीरमतिशयेन पापिष्ठमतिहेयमिव दृश्यते स वः श्रेष्ठ इत्युवाचेत्यर्थः ॥ सा ह वागुच्चक्राम ॥ सा प्रसिद्धा वाक् परीक्षणाय शरीरादुत्क्रान्तवती ॥सा संवत्सरं प्रोष्य पर्येत्योवाच । कथमशकतर्त्ते मज्जीवितुमिति ॥ सा वागेकसंवत्सरं प्रवासं कृत्वा पुनरागत्य मदृते मां विना जीवितुं कथमशकत कथं शक्ता इत्युक्तवती ॥ यथाऽकला अवदन्तः प्राणन्तः प्राणेन पश्यन्तश्चक्षुषा शृण्वन्तः श्रोत्रेण ध्यायन्तो मनसैवमिति ॥यथा कला मूकाः वागिन्द्रियव्यापाररहिता अपि इतरैः प्राणैस्तत्तत्कार्यं कुर्वन्तो जीवन्ति एवं वयमप्यजीविष्मेति प्रत्यूचुः ॥प्रविवेश ह वाक् ॥ एवमुक्ता वाक् स्वस्य श्रैष्ठ्याभावं निश्चित्य देहं प्रविष्टवती ॥ चक्षुर्होच्चक्राम ॥ चक्षुरुत्क्रान्तमभूत् । एवमुत्तरत्रापि द्रष्टव्यम् ॥ अथ ह प्राण उच्चिक्रमिषन्स यथा सुहयः पड्वीशशङ्कून्सङ्खिदेदेवमितरान्प्राणान् समखिदत् ॥स मुख्यः प्राण उच्चिक्रमिषन्क्रमितुमिच्छन् यथा शोभनोऽश्वः परीक्षार्थमश्वारूढेन ताडितः पड्वीशशङ्कून्पादबन्धनकीलकान्सङ्खिदेत् उत्पाटयेदेवमितरान् प्राणान्स्वस्वस्थानेभ्य उत्पाटितवान् ॥तँ हाभिसमेत्योचुः भगवन्नेधि त्वन्नः श्रेष्ठोऽसि मोत्क्रमीरिति ॥ हे भगवन् । पूजार्हत्वमेधि स्वामीति शेषः । अस्तेर्लोटि मध्यमपुरुषैकवचनम् । भवेत्यर्थः । अस्माकं त्वमेव श्रेष्ठोऽसि त्वमुत्क्रमणं मा कार्षीरिति इतरे प्राणास्तमागत्योचुरित्यर्थः ॥अथ हैनं वागुवाच यदहं वसिष्ठास्मि त्वं तद्वसिष्ठोऽसीति । यत्-येन वाग्मिनो वसुमत्तासम्पादकत्वलक्षणेन गुणेनाहं वसिष्ठास्मि त्वं तेन गुणेन वसिष्ठोऽसीत्यर्थः । मदीयस्य गुणस्य त्वदधीनत्वात् त्वदीय एव स गुण इति भावः । उक्तं च व्यासार्यैः अहं यत्स्वकार्यकरणसमर्थास्मि तस्य त्वदधीनत्वात्तवैतत्कार्यकरणसामर्थ्यमित्यर्थ इति ॥ अथ हैनं चक्षुरुवाच यदहं प्रतिष्ठास्मि त्वं तत्प्रतिष्ठाऽसीति । अथ हैनं श्रोत्रमुवाच यदहं सम्पदस्मि त्वं तत्सम्पदसीति । अथ हैनं मन उवाच यदहमायतनमस्मि त्वं तदायतनमसीति । न वै वाचो न चक्षूंषि न श्रोत्राणि न मनांसीत्याचक्षते । प्राणा इत्येवाचक्षते । प्राणो ह्येवैतानि सर्वाणि भवन्ति ॥लौकिका वा आगमज्ञा वा वागादीनीन्द्रियाणि सर्वाणि वागाद्येकैकवाचक वागादिशब्दैर्न व्यवहरन्ति । अपितु प्राणशब्देनैव व्यवहरन्ति । तत्कस्य हेतोः । प्राणाधीनसत्ताकत्वादितरेषाम् । "यदधीना यस्य सत्ता तत्तदित्येव भण्यते'' इत्युक्तेः प्राणाधीनसत्ताकत्वादितरेषामिन्द्रियाणां सर्वाणीन्द्रियाणि प्राण एव भवन्तीत्यर्थः ॥