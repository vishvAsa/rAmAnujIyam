+++
title = "श्रीभाष्यम् 04-04-05 अभावाधिकरणम्"

+++


**श्रीशारीरकमीमांसाभाष्ये अभावाधिकरणम्॥५॥**

<details><summary>अधिकरणार्थः</summary>

मुक्तस्यात्मनः सशरीरत्वाशरीरत्वयोर्द्वयोरपि न्याय्यतास्थापनम्
</details>

**५३३. अभावं बादिरराह ह्येवम् ॥४–४–१०॥**

## विचारार्थः संशयः

किं मुक्तस्य देहेन्द्रियाणि न सन्ति, उत सन्ति, अथवा यथासङ्कल्पं सन्ति न सन्ति चेति विशये –

## तत्र बादरेर्मतम्, सप्रमाणम्

शरीरेन्द्रियाणामभावं बादरिराचार्यो मन्यते; कुतः? आह ह्येवं – **न ह वै सशरीरस्य सतः प्रियाप्रिययोरपहतिरस्ति। अशरीरं वा व सन्तं न प्रियाप्रिये स्पृशतः** (छां.८.१२.१) इति शरीरसम्बन्धे दुःखस्यावर्जनीयत्वमभिधाय
अस्माच्छरीरात्समुत्थाय परं ज्योतिरुपसम्पद्य स्वेन रूपेणाभिनिष्पद्यते इति मुक्तस्याशरीरत्वं ह्याह श्रुतिः ॥१०॥

## मुक्तात्मविषये जैमिनिमतम्

**५३४. भावं जैमिनिर्विकल्पामननात् ॥ ४–४–११ ॥**

मुक्तस्य शरीरेन्द्रियभावं जैमिनिराचार्यो मन्यते, कुतः? विकल्पामननात् – विविधः कल्पो विकल्पः; वैविध्यमित्यर्थः, **स एकधा भवति त्रिधा भवति, पञ्चधा, सप्तधा** (छा.७.२६.२) इत्यादिश्रुतेः। आत्मन एकस्यानेकधाभावासम्भवात् त्रिधाभावादयः शरीरनिबन्धना इत्यवगम्यते। अशरीरत्ववचनं तु कर्मनिमित्तशरीराभावपरम्; तदेव हि शरीरं प्रियाप्रियहेतुः॥११॥

## बादरायणाशयः सिद्धान्तरूपः

भगवांस्तु बादरायणः स्वमतेन सिद्धान्तमाह –

**५३५. द्वादशाहवदुभयविधं बादरायणोऽतः ॥ ४–४–१२ ॥**

सङ्कल्पादेव इत्येतदतश्शब्देन परामृश्यते; अत एव सङ्कल्पात्, उभयविधं सशरीरमशरीरं च मुक्तं भगवान् बादरायणो मन्यते; एवञ्चोभयी श्रुतिरुपपद्यते; द्वादशाहवत् – यथा **द्वादशाहमृद्धिकामा उपेयुः** (आप.श्रौत.सू.सोमप्रकरणे) द्वादशाहेन प्रजाकामं याजयेत् इत्युपैतियजतिचोदनाभ्यां सङ्कल्पभेदेन सत्रमहीनं च भवति॥१२॥

## मुक्तौ जीवस्य भगवत्सृष्टोपकरणैपरि भोगसिद्धिः

यदा शरीराद्युपकरणवत्त्वम्; तदा तानि शरीराद्युपकरणानि स्वेनैव सृष्टानीति नास्ति नियम इत्याह –

**५३६. तन्वभावे सन्ध्यवदुपपत्तेः ॥ ४–४–१३ ॥**

स्वेनैव सृष्टतनुप्रभृत्युपकरणाभावे परमपुरुषसृष्टैरुपकरणैर्भोगोपपत्तेः सत्यसङ्कल्पोऽपि स्वयं न सृजति । यथा स्वप्ने **अथ रथान् रथयोगान् पथस्सृजते इत्यारभ्य अथ वेशान्तान् पुष्किरण्यः स्रवन्त्यः सृजते स हि कर्ता** (बृ.६.३.१०) इति **य एषु सुप्तेषु जागर्ति कामंकामं पुरुषो निर्मिमाणः तदेव शुक्रं तद्ब्रह्म तदेवामृतमुच्यते तस्मिन्लोकाश्श्रितास्सर्वे तदु नात्येति कश्चन** (कठ.२.५.८) इति ईश्वरसृष्टैः रथाद्युपकरणैर्जीवो भुङ्क्ते; तथा मुक्तोऽपि लीलाप्रवृत्तेनेश्वरेण सृष्टैः पितृलोकादिभिर्लीलारसं भुङ्क्ते॥१३॥

## मुक्तौ जीवस्य स्वसृष्टैरप्युपकरणैः भोगसम्पत्तिः

**५३७. भावे जाग्रद्वत् ॥ ४–४–१४ ॥**

स्वसङ्कल्पादेव सृष्टतनुप्रभृतिपितृलोकाद्युपकरणभावे जाग्रत्पुरुषभोगवन्मुक्तोऽपि लीलारसं भुङ्क्ते; परमपुरुषोऽपि लीलार्थं दशरथवसुदेवादिपितृलोकादिकमात्मनः सृष्ट्वा तैर्मनुष्यधर्मलीलारसं यथा भुङ्क्ते; तथा मुक्तानामपि स्वलीलायै पितृलोकादिकं स्वयमेव सृजति कदाचित्; कदाचिच्च मुक्ताः सत्यसङ्कल्पत्वात्परमपुरुषलीलान्तर्गतस्वपितृलोकादिकं स्वयमेव सृजन्तीति सर्वमुपपन्नम् ॥१४॥

## अणोरप्यात्मनः अनेकशरीराभिमानोपपादनम्

नन्वात्माऽणुपरिमाण इत्युक्तम्; कथमनेकशरीरेष्वेकस्याणोरात्माभिमानसम्भव इत्यत्राह –

**५३८. प्रदीपवदावेशस्तथाहि दर्शयति ॥ ४–४–१५ ॥ (पू)**

यथा प्रदीपस्यैकस्यैकस्मिन्देशे वर्तमानस्य स्वप्रभया देशान्तरावेशः तथाऽऽयत्मनोऽप्येकदेह-स्थितस्यैव स्वप्रभारूपेण चैतन्येन सर्वशरीरावेशो नानुपपन्नः; यथा चैकस्मिन्नपि देहे हृदयाद्येकप्रदेशवर्तिनोऽपि चैतन्यव्याप्त्या सर्वस्मिन् देहे आत्माभिमानः, तद्वत्। इयान्विशेषः – अमुक्तस्य कर्मणा सङ्कुचितज्ञानस्य देहान्तरेषु आत्माभिमानानुगुणा व्याप्तिर्न सम्भवति; मुक्तस्य त्वसङ्कुचितज्ञानस्य यथासङ्कल्पं आत्माभिमानानुगुणा व्याप्तिः इदम् इति ग्रहणानुगुणा च नानुपपन्ना । तथाहि दर्शयति **वालाग्रशतभागस्य शतधा कल्पितस्य च । भागो जीवस्स विज्ञेयस्स चानन्त्याय कल्पते** (श्वे.५.अ.९) इति। अमुक्तस्य कर्म नियामकम्; मुक्तस्य तु स्वेच्छेति विशेषः॥

## ब्रह्मप्राप्तवतो ज्ञानाभावश्रुतिः, सुषुप्त्यादिदशाविषयिणी

ननु परं ब्रह्म प्राप्तस्यान्तरबाह्यज्ञानलोपं दर्शयति श्रुतिः
प्राज्ञेनात्मना सम्परिष्वक्तो **न बाह्यं किञ्चन वेद नान्तरम्** (बृ.६.३.२१) इति; तत्कथं मुक्तस्य सार्वज्ञ्यमुच्यते? तत्रोत्तरं –

**५३९. स्वाप्ययसम्पत्त्योरन्यतरापेक्षमाविष्कृतं हि ॥ ४–४–१६ ॥ (सि)**

नेदं वचनं मुक्तिविषयम्; अपि तु स्वाप्ययसम्पत्त्योरन्यतरापेक्षम् । स्वाप्ययः – सुषुप्तिः; सम्पत्तिश्च – मरणम्, वाङ्मनसि सम्पद्यते (छां.६.८.६) इत्यारभ्य **तेजः परस्यां देवतायाम्** (छा.६.८.६) इति वचनात्। तयोश्चावस्थयोः प्राज्ञप्राप्तिर्निस्सम्बोधत्वं च विद्येते । अतस्तयोरन्यतरापेक्षमिदं वचनम् । सुषुप्तिमरणयोर्निस्सम्बोधत्वं, मुक्तस्य च सर्वज्ञत्वमाविष्कृतं हि श्रुत्या नाह खल्वयमेवं सम्प्रत्यात्मानं जानात्ययमहमस्मीति नो एवेमानि भूतानि विनाशमेवापीतो भवति **नाहमत्र भोग्यं पश्यामि** (छा.८.११.२) इति सुषुप्तिवेलायां निस्सम्बोधत्वमुक्त्वा तस्मिन्नेव वाक्ये मुक्तमधिकृत्य **स वा एष दिव्येन चक्षुषा मनसैतान् कामान् पश्यन् रमते य एते ब्रह्मलोके** (छा.८.१२.५) इति सर्वज्ञत्वमुच्यते । तथा **सर्वं ह पश्यः पश्यति सर्वमाप्नोति सर्वशः** (छा.७.२६.२) इति च स्पष्टमेव सर्वज्ञत्वमुच्यते। तथा मरणे च **निस्सम्बोधत्वम् एतेभ्यो भूतेभ्यस्समुत्थाय तान्येवानुविनश्यति** (बृ.४.४.१२) इत्युक्तम् । विनश्यति न पश्यतीत्यर्थः । अतः **प्राज्ञेनाऽत्मना** (बृ.६.३.२१) इति वचनं स्वाप्ययसम्पत्त्योरन्यतरापेक्षम् ॥१६॥

**इति श्रीशारीरकमीमांसाभाष्ये अभावाधिकरणम् ॥५॥**


