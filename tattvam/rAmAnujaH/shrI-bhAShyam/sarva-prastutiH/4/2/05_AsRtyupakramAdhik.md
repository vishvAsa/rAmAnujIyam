+++
title = "श्रीभाष्यम् 04-02-05 आसृत्युपक्रमाधिकरणम्"

+++


**श्रीशारीरकमीमांसाभाष्ये आसृत्युपक्रमाधिकरणम्**

<details><summary>अधिकरणार्थः</summary>

देहादुत्क्रमं प्राप्नुवतोर्विद्वदविदुषोः द्वयोरपि गतिः, नाडीप्रवेशपर्यन्तं समानैव
</details>

**४९५. समाना चासृत्युपक्रमादमृतत्वं चानुपोष्य ॥ ४–२–७ ॥**

## विचारणीयः संशयः

इयमुत्क्रान्तिः किं विद्वदविदुषोस्समाना, उताविदुष एवेति चिन्तायाम्,

## पूर्वः पक्षः

अविदुष एवेति प्राप्तम्। कुतः? विदुषोऽत्रैवामृतत्ववचनादुत्क्रान्त्यभावात्। विदुषो ह्यत्रैवामृतत्वं श्राव्यते – **यदा सर्वे प्रमुच्यन्ते कामा येऽस्य हृदि स्थिताः। अथ मर्त्योऽमृतो भवत्यत्र ब्रह्म समश्नुते** (कठ.२.६.१४) इति॥

## सूत्रतः सिद्धान्तः

एवं प्राप्तेऽभिधीयते- समानाचाऽसृत्युपक्रमात् – इति। विदुषोऽप्यासृत्युपक्रमात् उत्क्रान्तिस्समाना। आसृत्युपक्रमात् – आगत्युपक्रमात्, नाडीप्रवेशात्प्रागित्यर्थः। विदुषोऽपि हि नाडीविशेषेणोत्क्रम्य गतिः श्रूयते – **शतं चैका च हृदयस्य नाड्यस्तासां मूर्धानमभिनिस्सृतैका। तयोर्ध्वमायन्नमृतत्वमेति विष्वङ्ङन्या उत्क्रमणे भवन्ति** (कठ.२.६.१६) इति। एवं नाडीविशेषेण गतिश्रवणाद्विदुषोऽप्युत्क्रान्तिरवर्जनीया । सा च नाडीप्रवेशात्प्राग्विशेषाश्रवणात्समाना। तत्प्रवेशदशायां च विशेषः श्रूयते **तेन प्रद्योतेनैष आत्मा निष्क्रामति चक्षुषी वा मूर्ध्नो वा अन्येभ्यो वा शरीरदेशेभ्य** (बृ.६.४.२) इति **शतं चैका च हृदयस्य** (कठ.२.६.१६) इत्यनया श्रुत्यैकार्थ्यान्मूर्ध्नो निष्क्रमणं विद्वद्विषयम्; इतरदविद्वद्विषयम् ।

## अत्र ब्रह्म समश्नुते इति श्रुत्याशयः

यदुक्तं – विदुषोऽत्रैवामृतत्वं श्राव्यते – इति;

तत्रोच्यते – **अमृतत्वं चानुपोष्य** – इति। चशब्दोऽवधारणे। अनुपोष्य – शरीरेन्द्रियादिसम्बन्धमदग्ध्वैव, यदमृतत्वम् – उत्तरपूर्वाघयोरश्लेषविनाशरूपं प्राप्यते; तदुच्यते **यदा सर्वे प्रमुच्यन्ते** (कठ.२.६.१४) इत्यादिकया श्रुत्येत्यर्थः। अत्र **ब्रह्म समश्नुते** (कठ.२.३.१४) इति च उपासनवेलायां यो ब्रह्मानुभवः;
तद्विषयमित्यभिप्रायः॥७॥

**४९६. तदापीतेस्संसारव्यपदेशात् ॥४–२–८॥**

## संसारस्य ब्रह्मप्राप्तिपर्यन्तता

अवश्यं च तत् – अमृतत्वमदग्धदेहसम्बन्धस्यैवेति विज्ञेयम्।

कुतः? आपीतेः संसारव्यपदेशात् – अपीतिः – अप्ययः – ब्रह्मप्राप्तिः। सा चार्चिरादिना मार्गेण देशविशेषं गत्वेति वक्ष्यते। आतदवस्थाप्राप्तेः संसारः – देहसम्बन्धलक्षणो हि व्यपदिश्यते – **तस्य तावदेव चिरं यावन्न विमोक्ष्येऽथ सम्पत्स्ये** (छा.६.१४.२) इति अश्व इव रोमाणि विधूय पापं चन्द्र इव राहोर्मुखात्प्रमुच्य। धूत्वा शरीरमकृतं कृतात्मा ब्रह्मलोकमभिसम्भवानि इति च॥ ८॥

## विदुषोऽपि आब्रह्मप्राप्ति बन्धानुवृत्तिः

**४९७. सूक्ष्मं प्रमाणतश्च तथोपलब्धेः ॥ ४–२–९ ॥**

इतश्च विदुषोऽपि बन्धो नात्र दग्धः; यतस्सूक्ष्मं शरीरमनुवर्तते । कुत इदमवगम्यते; प्रमाणतस्तथोपलब्धेः – उपलभ्यते हि देवयानेन पथा गच्छतो विदुषः **तं प्रतिब्रूयात्** (कौ.१.२) **सत्यं ब्रूयात्** इति चन्द्रमसा संवादवचनेन शरीरसद्भावः । अतस्सूक्ष्मशरीरमनुवर्तते। अतश्च बन्धो न दग्धः ॥९॥

## अत्र ब्रह्मेति श्रुतेः सर्वबन्धविनिर्मोक्षतात्पर्यकत्वाभावः

**४९८. नोपमर्देनातः ॥ ४–२–१० ॥**

अतः **यदा सर्वे प्रमुच्यन्ते कामा येऽस्य हृदि स्थिताः। अथ मर्त्योऽमृतो भवत्यत्र ब्रह्म समश्नुते** (कठ.२.६.१४) इति वचनं न बन्धोपमर्देनामृतत्वं वदति ॥१०॥

## विदुषोऽपि उत्क्रमतः शरीरे ऊष्मोपलब्धेः सूक्ष्मशरीरानुवृत्तिज्ञापकता

**४९९. अस्यैव चोपपत्तेरूष्मा ॥ ४–२–११ ॥**

अस्य – सूक्ष्मशरीरस्य क्वचिद्विद्यमानत्वोपपत्तेर्विदुषः प्रक्रान्तमरणस्य मरणात्प्रागूष्मा, स्थूले शरीरे क्वाचित्क उपलभ्यते । न च स्थूलस्यैव शरीरस्यायमूष्मा, अन्यत्रानुपलब्धेः। ततश्चोष्मणः क्वचिदुपलब्धिर्विदुषस्सूक्ष्मशरीरस्योत्क्रान्तिनिबन्धनेति गम्यते। तस्माद्विदुषोऽपि आसृत्युपक्रमात्समानोत्क्रान्तिरिति सुष्ठूक्तम् ॥११॥

पुनरपि विदुष उत्क्रान्तिर्न सम्भवतीत्याशङ्क्य परिह्रियते –

**५००. प्रतिषेधादिति चेन्न शारीरात्स्पष्टो ह्येकेषाम् ॥ ४–२–१२ ॥**

## विदुषो देहादुत्क्रान्ते, श्रुतिनिषिद्धत्वशङ्का

यदुक्तं विदुषोऽप्युत्क्रांन्तिस्समानेति, तन्नोपपद्यते, विदुष उत्क्रान्तिप्रतिषेधात् ।

तथाहि **स एतास्तेजोमात्रास्समभ्याददानो हृदयमेवान्वपक्रामति** (बृ.६-४-१) इत्युपक्रम्य **तेन प्रद्योतेनैष आत्मा निष्क्रामति तमुत्क्रामन्तं प्राणोऽनूत्क्रामति** (बृह.६-४-१) इत्यविदुष उत्क्रान्तिप्रकारमभिधाय **अन्यन्नवतरं कल्याणतरं रूपं कुरुते** (बृ.६-४-४) इति देहान्तरपरिग्रहं चाभिधाय
**प्राप्यान्तं कर्मणस्तस्य यत्किंचेह करोत्ययम् । तस्माल्लोकात्पुनरेत्यस्मै लोकाय कर्मणे इति तु कामयमानः** (बृ.६.४.६) इत्यविद्वद्विषयं परिसमाप्य **अथाकामयमानो योऽकामो निष्काम आप्तकाम आत्मकामः न तस्य प्राणा उत्क्रामन्ति ब्रह्मैव सन् ब्रह्माप्येति** (बृ.६.४.६) इति विदुष उत्क्रान्तिः प्रतिषिध्यते। तथा पूर्वत्र आर्तभागप्रश्नेऽपि विदुष उत्क्रान्तिप्रतिषेधो दृश्यते **अप पुनर्मृत्युं जयति** (बृ.५.२.१०) इति विद्वांसं प्रस्तुत्य **याज्ञवल्क्येति होवाच यत्रायं पुरुषो म्रियते उदस्मात्प्राणाः क्रामन्त्याहो न** इति पृष्टः **नेति होवाच याज्ञवल्क्योऽत्रैव समवलीयन्ते स उच्छ्वयत्याध्मातो मृतः शेते** (बृह.५.२.१०) इति। अतो विद्वानिहैवामृतत्वं प्राप्नोतीति चेत् –

## विदुषः उत्क्रान्तिनिषेधशङ्कायाः निरासः

तन्न, शारीरात् – प्रत्यगात्मनः प्राणानामुत्क्रान्तिर्ह्यत्र प्रतिषिध्यते; न शरीरात् **न तस्य प्राणाः उत्क्रामन्ति** (बृह.६.४.६) इत्यत्र तच्छब्देन **अथाकामयमानः** (बृह.६.४.६) इति प्रकृतश्शारीर एव परामृश्यते; नाश्रुतं शरीरम्। तस्य (बृ.६.४.६) इति षष्ठ्या प्राणानां सम्बन्धित्वेन शारीरो निर्दिष्टः; नतूत्त्क्रान्त्यपादानत्वेन; उत्क्रान्त्यपादानं तु शरीरमेवेति चेत् – न, अपादानापेक्षायामश्रुताच्छरीरात्सम्बन्धितया श्रुतस्यात्मन एव सन्निहितत्वेनापादानतयापि ग्राह्यत्वात् । किञ्च प्राणानां जीवसम्बन्धितयैव प्रज्ञातानां तत्सम्बन्धकथने प्रयोजनाभावात्सम्बन्धमात्रवाचिन्या षष्ठ्या अपादानमेव विशेष इति निश्चीयते । यथा नटस्य शृणोति इति।

## उक्तार्थे विवादानवकाशप्रकाशनम्

न चात्र विवदितव्यं – स्पष्टो ह्येकेषां – माध्यन्दिनानामाम्नाये शारीरो जीव एवापादानमिति **योऽकामो निष्काम आप्तकामो आत्मकाम न तस्मात्प्राणा उत्क्रामन्ति** (बृ.६.४.६) इति।

## उत्क्रान्तिनिषेधाप्रसक्तिशङ्का – परिहारौ

शारीरात्प्राणानामुत्क्रान्तिप्रसङ्गाभावात्तन्निषेधो नोपपद्यत इति चेत् – न, **तस्य तावदेव चिरम्** (छा.६.१४.२) इति विदुषश्शरीरवियोगकाले ब्रह्मसम्पत्तिवचनेन प्राणानामपि तस्मिन्काले शारीराद्विदुषो वियोगः प्रसज्यते; ततश्च देवयानेन पथा ब्रह्मसम्पत्तिर्नोपपद्यत इति । **न तस्य प्राणा उत्क्रामन्ति** (बृ.६.४.६) देवयानेन पथा ब्रह्मप्राप्तेः प्राग्जीवाद्विदुषोऽपि प्राणा न विश्लिष्यन्तीत्युच्यते।

## आर्तभागप्रश्न-प्रतिवचनयोर्निर्णयः

आर्तभागप्रश्नोऽपि यदा विद्वद्विषयः; तदा अयमेव परिहारः । स त्वविद्वद्विषयः, तत्र प्रश्नप्रतिवचनयोः ब्रह्मविद्याप्रसङ्गादर्शनात्; तत्र हि ग्रहातिग्रहरूपेणेन्द्रियेन्द्रियार्थस्वभावः, अपामग्न्यन्नत्वं,
म्रियमाणस्य जीवस्य प्राणापरित्यागः, मृतस्य नामवाच्यकीर्त्यनुवृत्तिः, तस्य च पुण्यपापानुगुण-गतिप्राप्तिरित्येतेऽर्थाः प्रश्नपूर्वकं प्रत्युक्ताः। तत्र च **अप पुनर्मृत्युं जयति** (बृह.५.२.१०) इति
अपामग्न्यन्नत्वज्ञानादग्निजय एव मृत्युजय उच्यते । अतो नात्र विदुषः प्रसङ्गः। अविदुषस्तु प्राणानुत्क्रान्तिवचनं – स्थूलदेहवत्प्राणा न मुञ्चन्ति, अपि तु भूतसूक्ष्मवज्जीवं परिष्वज्य गच्छन्ति – इति प्रतिपादयतीति निरवद्यम् ॥१२॥

## विदुषः उत्क्रान्तेः स्मृत्या सिद्धिः

**५०१. स्मर्यते च ॥ ४–२–१३ ॥**

स्मर्यते च विदुषोऽपि मूर्धन्यनाड्योत्क्रान्तिः **ऊर्ध्वमेकः स्थितस्तेषां यो भित्त्वा सूर्यमण्डलम्। ब्रह्मलोकमतिक्रम्य तेन याति परां गतिम्** (याज्ञ.स्मृ.३.१६७) इति ॥१३॥

**इति श्रीशारीरकमीमांसाभाष्ये आसृत्युपक्रमाधिकरणम्॥५॥**


