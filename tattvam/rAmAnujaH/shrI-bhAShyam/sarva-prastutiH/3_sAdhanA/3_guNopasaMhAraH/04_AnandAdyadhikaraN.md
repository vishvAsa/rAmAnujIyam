+++
title = "श्रीभाष्यम् 03-03-04 आनन्दाद्यधिकरणम्"

+++


**श्रीशारीरकमीमांसाभाष्ये आनन्दाद्यधिकरणम्॥४॥**

## आनन्दमयविद्या – तै.उ. आन

<details><summary>अधिकरणार्थः</summary>

आनन्दादिब्रह्मगुणानां सर्वासु परविद्यासूपसंहारः
</details>

## ससङ्गतिः सूत्रावतरणिका

प्राणाविद्याविषयमन्यदपि निरूपणमनन्तरमेव करिष्यते।

यथा प्राणस्य वसिष्ठत्वाद्यनुसन्धानेन विना ज्यैष्ठ्यश्रैष्ठ्यानुसन्धनानुपपत्तेरनुक्तानामपि वसिष्ठत्वादीनां कौषीतकिप्राणविद्यायां प्राप्तिः; तथा ब्रह्मस्वरूपानुसन्धानं यैर्गुणैर्विना नोपपद्यते; ते ब्रह्मविद्यासु सर्वास्वप्यनुसन्धेया इत्ययमर्थः – प्रतिपाद्यते।

**३६५. आनन्दादयः प्रधानस्य ॥ ३–३–११ ॥**

## विचारणीयो विषयः

अत्र ब्रह्मस्वरूपगुणानां सर्वासु परविद्यासूपसंहारोऽस्ति, नेति विचार्यते।

## पूर्वपक्षः युक्तिसहितः

अप्रकरणाधीतानामुपसंहारे प्रमाणाभावात्प्रकरणश्रुतानामेवोपसंहार इति।

## सिद्धान्तः सयुक्तिकः

एवं प्राप्ते ब्रूमः – आनन्दादयः प्रधानस्य – अभेदादिति वर्तते; प्रधानस्य गुणिनो ब्रह्मणस्सर्वेषूपासनेष्वभेदात्, गुण्यपृथग्भावाद्गुणानां, सर्वत्रानन्दादयस्तद्गुणा उपसंहर्तव्याः ॥११॥

## प्रियशिरस्त्वादीनामपि सर्वत्रोपसंहारशङ्का-तन्निरासौ

एवं तर्हि गुण्यपृथग्भावादेवानन्दादिवत्प्रियशिरस्त्वादयोऽपि तस्य प्रियमेव शिरः (तै.आन.५.२) इत्यादौ ब्रह्मगुणत्वेन श्रुतास्सर्वत्र प्रसज्येरन्; नेत्याह –

**३६६. प्रियशिरस्त्वाद्यप्राप्तिरुपचयापचयौ हि भेदे ॥ ३–३–१२ ॥**

ब्रह्मस्वरूपगुणानां प्राप्तावुच्यमानायां प्रियशिरस्त्वादीनामप्राप्तिः, तेषामब्रह्मगुणत्वात्; ब्रह्मणःपुरुषविधत्वरूपणमात्रान्तर्गतत्वात्प्रियशिरस्त्वादीनाम्। अन्यथा शिरःपक्षुपुच्छाद्यवयवभेदे सति ब्रह्मणोऽप्युपचयापचयौ प्रसज्येयाताम्। तथा च सति **सत्यं ज्ञानमनन्तं ब्रह्म** (तै.आ.१.१) इत्यादि विरुध्यते ॥१२॥

## अश्रुतानामप्युपसंहारे सर्वत्रापि सर्वप्रसक्ति-तत्परिहारौ

नन्वेवमेव ब्रह्मसम्बन्धिनामेवैश्वर्यगाम्भीर्यौदार्यकारुण्यादीनां गुणानामनन्तानां गुण्यपृथक्स्थितत्वमात्रेण, तत्राश्रुतानामप्युपसंहारे सर्वे सर्वत्र प्रसज्येरन्, आनन्त्यादुपसंहाराशक्तिश्च; तत्राह –

**३६७. इतरे त्वर्थसामान्यात् ॥ ३–३–१३ ॥**

तुशब्दश्चोद्यं व्यावर्तयति; इतरेतु – आनन्दादयः अर्थसामान्यात्सर्वत्रानुवर्तन्ते । ये त्वर्थसमानाः – अर्थस्वरूपनिरूपणधर्मत्वेनार्थप्रतीत्यनुबन्धिनः; तेऽर्थस्वरूपवत्सर्वत्रानुवर्तन्ते। ते च गुणास्सत्यज्ञानानन्दामलत्वानन्तत्वानि।

## आनन्दादीनां श्रुतितः अर्थप्रतीत्यनुबन्धित्वदर्शनम्

**यतो वा इमानि** (तै.भृगु.१) इत्यादिना जगत्कारणतयोपलक्षितं ब्रह्म सत्यं ज्ञानमनन्तं ब्रह्म (तै.आ.१.१) **आनन्दो ब्रह्म** (तै.भृगु.६.१) इत्यानन्दादिभिर्हि स्वरूपतो निरूप्यते। अत उपास्यब्रह्मस्वरूपावगमाय सर्वासु विद्यास्वानन्दादयोऽनुवर्तन्ते।

## गुणानां विद्याविशेषप्रतीतिनियमे हेतुः

ये तु निरूपितस्वरूपस्य ब्रह्मणः कारुण्यादयो गुणाः प्रतिपन्नाः; तेषां गुण्यपृथक्स्थितत्वेऽपि प्रतीत्यनुबन्धित्वाभावात् – ये यत्र श्रुताः, ते तत्रोपसंहार्याः इति निरवद्यम् ॥१३॥

## प्रियशिरस्त्वादीनामपि श्रुतितः अर्थप्रतीत्यनुबन्धित्वदर्शनम्

यत्तूपचयापचयप्रसङ्गात्प्रियशिरस्त्वादयो ब्रह्मणः पुरुषविधत्वरूपणमात्रार्थाः; न तु ब्रह्मगुणाः। तर्ह्यतथारूपस्य ब्रह्मणस्तथात्वेन रूपणं किमर्थं क्रियते; अतथाभूतस्य हि तथात्वरूपणे केनचित्प्रयोजनेन भवितव्यम्; यथा **आत्मानं रथिनं विद्धि** (कठ.१.३.३) इत्यादिनोपासकस्य तदुपकरणानां च रथिरथादित्वरूपणमुपासनोपकरणभूतशरीरेन्द्रियादिवशीकरणार्थं क्रियत इत्युक्तम्। न चेह तथाविधं किञ्चिप्रयोजनं दृश्यते इति बलाद्ब्रह्मगुणत्वं प्रियशिरस्त्वादीनामभ्युपेत्यम्। तत्राह

**३६८. आध्यानाय प्रयोजनाभावात् ॥ ३–३–१४ ॥**

## शिरःपक्षादिरूपणोपयोगः

प्रयोजनान्तराभावादाध्यानायायं रूपणोपदेशः क्रियते । आध्यानम् – अनुचिन्तनम्, उपासनमुच्यते। **ब्रह्मविदाप्नोति परम्** (तै.आ.१.१) इत्यत्रोपदिष्टाध्यानरूपवेदनसिद्धये ह्यानन्दमयब्रह्मप्रतिपत्त्यर्थमानन्दमयं ब्रह्म प्रियमोदादिरूपेण विभज्य शिरःपक्षादित्वेन रूपयित्वोपदिश्यते। यथाऽन्नमयः पुरुषः अयं देहः शिरःपक्षादिभिः; **तस्येदमेव शिरः** (तै.आ.१.१) इत्यादिना बुद्धावारोप्यते; यथा च प्राणमयमनोमयविज्ञानमयाः **तस्य प्राण एव शिरः** (तै.आ.२.३) इत्यादिना प्राणाद्यवयवैर्बुद्धावारोप्यन्ते; एवमेभ्योऽर्थान्तरभूतस्तदन्तरात्मा आनन्दमयोऽपि प्रियमोदादिभिरेकदेशैः शिरःप्रभृतित्वेन रूपितैराध्यानाय बुद्धावारोप्यते। एवमानन्दमयोपलक्षणत्वात् प्रियशिरस्त्वादीनां न सर्वदा आनन्दमयप्रतीतावनुवर्तन्ते ॥१४॥

**३६९. आत्मशब्दाच्च ॥ ३–३–१५॥**

## शिरःपक्षपुच्छादिरूपणस्य शास्त्रोक्तार्थसुखप्रतिपत्त्यर्थता

**अन्योऽन्तर आत्माऽऽनन्दमयः** (तै.आन.५.२) इत्यात्मशब्देन निर्देशादात्मनश्च शिरःपक्षपुच्छासम्भवात्प्रियशिरस्त्वादयस्तस्य सुखप्रतिपत्त्यर्थं रूपणमात्रमिति गम्यते ॥१५॥

## आत्मशब्दस्य अनात्मसाधारणत्वशङ्का-तत्परिहारौ

ननु **अन्योऽन्तर आत्मा प्राणमयः** (तै.आन.२.१) अन्योऽन्यर आत्मा मनोमयः (तै.आन.३.२) इत्यात्मशब्दस्यानात्मस्वपि पूर्वं प्रयुक्तत्वात्
**अन्योऽन्तर आत्माऽऽनन्दमयः** (तै.आन.५२) इत्यात्मशब्दस्य परमात्मविषयत्वं कथं निश्चीयते? तत्राह –

**३७०. आत्मगृहीतिरितरवदुत्तरात् ॥ ३–३–१६ ॥**

**अन्योऽन्तर आत्माऽऽनन्दमयः** (तै.आ.५.२) इत्यत्रात्मशब्देन परमात्मन एव ग्रहणम्, इतरवत् – यथेतरत्र **आत्मा वा इदमेक एवाग्र आसीत् स ईक्षत लोकान्नु सृजै** (ऐत.१.१.१) इत्यादिष्वात्मशब्देन परमात्मन एव ग्रहणम्; तद्वत् । कुत एतत्? उत्तरात् –
**सोऽकामयत बहु स्यां प्रजायेय** (तै.आन.६.२) इत्यानन्दमयविषयादुत्तराद्वाक्यात् ॥१६॥

## उत्तरवाक्यस्य परमात्मविषयकत्वानिश्चयशङ्का-तन्निरासौ

**३७१. अन्वयादिति चेत्स्यादवधारणात् ॥ ३–३–१७ ॥**

पूर्वत्र प्राणमयादिष्वनात्मस्वात्मशब्दान्वयदर्शनान्नोत्तरान्निश्चेतुं शक्यत इति चेत् – स्यादवधारणात् – स्यादेव निश्चयः; कुतः? अवधारणात् पूर्वत्रापि **तस्माद्वा एतस्मादात्मन आकाशस्सम्भूतः** (तै.आन.१.२) इति परमात्मन एव बुद्ध्याऽवधारितत्वात् अन्नमयादनन्तरे प्राणमये प्रथमं परमात्मबुद्धिरवतीर्णा; तदनन्तरं च प्राणमयादनन्तरे मनोमये; ततो विज्ञानमये, तत आनन्दमये प्रक्रान्ता परमात्मबुद्धिस्तदन्तराभावादुत्तराच्च **सोऽकामयत** (तै.आन.६.२) इति वाक्यात्प्रतिष्ठितेत्युपक्रमेऽप्यपरमात्मनि परमात्मबुद्ध्या आत्मशब्दान्वय इति निरवद्यम्॥१७॥

**इति श्रीशारीरकमीमांसाभाष्ये आनन्दाद्यधिकरणम्॥४॥**


