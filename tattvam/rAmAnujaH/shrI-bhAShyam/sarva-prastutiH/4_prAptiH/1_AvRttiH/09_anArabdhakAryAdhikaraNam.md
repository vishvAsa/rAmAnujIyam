+++
title = "०९ अनारब्धकार्याधिकरणम्"
+++


**श्रीशारीरकमीमांसाभाष्ये अनारब्धकार्याधिकरणम्॥९॥**

<details><summary>अधिकरणार्थः</summary>

भगवदुपासकस्योक्तः सुकृतादिविनाशः फलदानप्रवृत्तपुण्यपापमात्रविषयः
</details>

<details open><summary>विश्वास-प्रस्तुतिः</summary>

**४८४. अनारब्ध-कार्ये +++(पुण्य-पापे)+++ एव तु +++(विद्योत्पत्तेः)+++ पूर्वे - तद्-अवधेः +++(उक्तत्वात्)+++ ॥ ४–१–१५ ॥**
</details>

<details><summary>मूलम्</summary>

**४८४. अनारब्धकार्ये एव तु पूर्वे तदवधेः ॥ ४–१–१५ ॥**
</details>

## अवान्तरसङ्गतिः

ब्रह्मविद्योत्पत्तेः पूर्वोत्तरभाविनोस्सुकृतदुष्कृतयोरश्लेषविनाशावुक्तौ ।

## विचारोपयोगी संशयः

ततः पूर्व-भाविनोः सुकृत-दुष्कृतयोः किमविशेषेण विनाशः, उतानारब्धकार्ययोरेवेति विशये –

## युक्त्या पूर्वः पक्षः

**सर्वे पाप्मानः प्रदूयन्ते** (छा.५.२४.३) इति विद्याफलस्याविशेषश्रवणाद्विद्योत्पत्युत्तर-कालभाविन्याश्च शरीरस्थितेः कुलालचक्रभ्रमणादिवत् संस्कारवशादप्युपपत्तेरविशेषेण –

## सूत्रार्थतः सिद्धान्तः

इति प्राप्ते उच्यतेः अनारब्धकार्ये एव तु पूर्वे – इति विद्योत्पत्तेः पूर्वे सुकृतदुष्कृते अनारब्धकार्ये – अप्रवृत्तफले एव विद्यया विनश्यतः; कुतः? तदवधेः– **तस्य तावदेव चिरं यावन्न विमोक्ष्ये अथ सम्पत्स्ये** (छा.६.१४.२) इति शरीरपातविलम्बावधिश्रुतेः ॥

## संस्कारविशेषस्य अप्रामाणिकता

न च पुण्यापुण्यकर्मजन्यभगवत्प्रीत्यप्रीतिव्यतिरेकेण शरीरस्थितिहेतुभूतसंस्कारसद्भावे प्रमाणमस्ति॥१५॥

**इति श्रीशारीरकमीमांसाभाष्ये अनारब्धकार्याधिकरणम्॥ ९॥**


