+++
title = "02 अविभागेनदृष्टत्वाधिकरणम्"

+++


**श्रीशारीरकमीमांसाभाष्ये अविभागेनदृष्टत्वाधिकरणम्**

<details><summary>अधिकरणार्थः</summary>

मुक्तस्य मोक्षदशायां स्वानुभवः,  
स्वात्म-भूत-परमात्मापृथग्-भावेनेति निरूपणम्
</details>

**५२७. अविभागेन दृष्टत्वात् ॥ ४–४–४ ॥**

## विचारोपयोगी विषयगर्भः संशयः

किम् अयं परं ज्योतिर् उपसम्पन्नः  
सर्वबन्धविनिर्मुक्तः प्रत्यगात्मा  
स्वात्मानं परमात्मनः पृथग्-भूतम् अनुभवति,  
उत तत्-प्रकारतया तद्-अ-विभक्तम् – इति विशये

## पूर्वः पक्षः

> **सोऽश्नुते सर्वान् कामान्  
> सह ब्रह्मणा विपिश्चता** (तै.आन.१.२)  

> **यदा पश्यः पश्यते रुक्म-वर्णं  
कर्तारम् ईशं पुरुषं ब्रह्म-योनिम्।  
तदा विद्वान् पुण्यपापे विधूय  
निरञ्जनः परमं साम्यम् उपैति** (मु.३.१.३) 

> **इदं ज्ञानम् उपाश्रित्य  
मम साधर्म्यम् आगताः।  
सर्गेऽपि नोपजायन्ते  
प्रलये न व्यथन्ति च** (भ.गी.१४.२) 

इत्य्-आदि-श्रुति-स्मृतिभ्यां  
मुक्तस्य परेण साहित्य-साम्य-साधर्म्यावगमात्  
पृथग्-भूतम् अनुभवति-

## सूत्रतः सिद्धान्तार्थः

इति प्राप्त उच्यते – **अविभागेन** – इति ।  
परस्माद् ब्रह्मणः स्वात्मानम् अविभागेनानुभवति मुक्तः।  
कुतः?  
**दृष्टत्वात्** – पर-ब्रह्मोपसम्पत्त्या निवृत्ताविद्या-तिरोधानस्य  
याथातथ्येन स्वात्मनो दृष्टत्वात् ।  
स्वात्मनः स्वरूपं हि  

> **तत्त्वमसि** (छा.६.८.७)  
**अयमात्मा ब्रह्म** (बृ.उ.६.४.५)  
**ऐतदात्म्यमिदं सर्वं** (छां.६.८.७)  
**सर्वं खल्विदं ब्रह्म** (छा.३-१४-१) 

इत्यादि-सामानाधिकरण्य-निर्देशैः 

> **य आत्मनि तिष्ठन्न् आत्मनोऽन्तरो  
> यम् आत्मा न वेद  
> यस्याऽत्मा शरीरं  
> य आत्मानम् अन्तरो यमयति  
> स त आत्मा ऽन्तर्याम्य् अमृतः** (बृ.५.७.२२) 

> **अन्तः प्रविष्टश् शास्ता जनानां सर्वात्मा** (तै.आ.१.३.२१) 

इत्यादिभिश् च परमात्मात्मकं तच्-छरीरतया तत्-प्रकार-भूतम् इति प्रतिपादितम्;  

> **अवस्थितेर् इति काशकृत्स्नः** (शारी.१.४.२२) 

इत्यत्र। 

अतोऽविभागेन अहं ब्रह्मास्मि इत्य् एवानुभवति।


## साम्यादिशब्दतात्पर्यम्

साम्य-साधर्म्य-व्यपदेशो  
ब्रह्म-प्रकार-भूतस्यैव प्रत्यग्-आत्मनः स्वरूपं  
तत् समम् इति देवादि-प्राकृत-रूप-प्रहाणेन  
ब्रह्म-समान-शुद्धिं प्रतिपादयति।  
"सह"-श्रुतिस् त्व् एवंभूतस्य प्रत्यगात्मनः  
प्रकारिणा ब्रह्मणा सह तद्-गुणानुभवं प्रतिपादयतीति न कश्चिद्विरोधः।  

ब्रह्म-प्रकारतया तद्-अ-विभागोक्तेर् हि
**सङ्कल्पाद् एव तच्-छ्रुतेः** (शारी.४.४.८) इत्यादि न विरुध्यते, **अधिकन्तु भेदनिर्देशात्** (शारी.२.१.२२) **अधिकोपदेशात्** (शारी.३.४.८) इत्यादि च ॥४॥

**इति श्रीशारीरकमीमांसाभाष्ये अविभागेनदृष्टत्वाधिकरणम्॥२॥**


