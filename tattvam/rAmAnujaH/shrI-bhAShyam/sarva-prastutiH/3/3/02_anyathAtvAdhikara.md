+++
title = "श्रीभाष्यम् 03-03-02 अन्यथात्वाधिकरणम्"

+++


**श्रीशारीरकमीमांसाभाष्ये अन्यथात्वाधिकरणम्॥२॥**

## उद्गीथप्राणविद्या उद्गातृप्राणविद्या च छा.उ. 1-2 बृ.उ. 3-3

<details><summary>अधिकरणार्थः</summary>

वाजसनेयक-छान्दोग्यगतयोः उद्गीथविद्ययोर्नानात्वम्
</details>

**३६०. अन्यथात्वं शब्दादिति चेन्नाविशेषात् ॥ ३–३–६ ॥**

## अवान्तरसङ्गतिः

एवं चोदनाद्यविशेषाद्विद्यैकत्वम्, एकत्वे च गुणोपसंहारः कर्तव्य इत्युक्तम्; अतः परं काश्चन विद्या अधिकृत्य प्रत्यभिज्ञाहेतुभूतचोदनाद्यविशेषोऽस्ति, नेति निरूप्य निर्णीयते।

## विचारणीयविषयोपस्थापने तच्छुद्धीकरणं च

अस्त्युद्गीथविद्या वाजिनां छन्दोगानां च । वाजिनां तावत् **द्वया ह प्राजापत्या देवाश्चासुराश्च** (बृ.३.३.१) इत्यारभ्य **ते ह देवा ऊचुः हन्तासुरान्यज्ञ उद्गीथेनात्ययाम** (बृह.३.३.१) इत्युद्गीथेनासुरविध्वंसनं प्रतिज्ञायोद्गीथे वागादिमनःपर्यन्तदृष्टौ असुरैरभिभवमुक्त्वा **अथ ह इममासन्यं प्राणमूचुः** (बृ.३.३.७) इत्यादिना उद्गीथे प्राणदृष्ट्या असुरपराभवमुक्त्वा (बृ.३.३.७)
**भवत्यात्मना परास्य द्विषन् भ्रातृव्यो भवति य एवं वेद** (बृ.३.३.७) इति शत्रुपराजयफलायोद्गीथे प्राणदृष्टिर्विहिता । एवं छन्दोगानामपि **देवासुरा ह वै यत्र संयेतिरे** (छां.१.२.१) इत्यारभ्य **तद्ध देवा उद्गीथमाजह्रुरनेनैनानभिहनिष्यामः** (छां.१.२.१) इत्युद्गीथेनासुरपराभवं प्रतिज्ञाय तद्वदेवोद्गीथे वागादिदृष्टौ दोषमभिधाय **अथ ह य एवायं मुख्यः प्राणस्तमुद्गीथमुपासाञ्चक्रिरे** (छां.१.२.७) इत्यादिना उद्गीथे प्राणदृष्ट्या असुरपराभवमुक्त्वा
**यथाऽश्मानमाखणमृत्वा विध्वंसते एवं है व स विध्वंसते य एवं विदि पापं कामयते** (छां.१.२.८) इति शत्रुपराभवाय उद्गीथे प्राणदृष्टिर्विहिता। वेदनविषयविधिप्रत्ययाश्रवणेऽपि फलसाधनत्वश्रवणाद्वेदनविषयो विधिः कल्प्यते। उद्गीथविद्यायाः क्रत्वर्थत्वेन क्रतुसाद्गुण्यफलत्वेऽप्यार्थवादिकमपि फलं तद्विरुद्धं ग्राह्यमेवेति देवताधिकरणे प्रतिपादितम् ।

## अधिकरणीयः संशयः

तत्र संशय्यते – किमत्र विद्यैक्यम्, उत नेति।

## सिद्धान्तांशस्य पूर्वपक्षतयोल्लेखः पूर्वपक्षिणः

किं युक्तम्? विद्यैक्यमिति। कुतः? उभयत्रोद्गीथस्यैव अध्यस्तप्राणभावस्योपास्यत्वश्रवणात् चोदनाद्यविशेषात्। फलसंयोगस्तावच्छत्रु-परिभवरूपो न विशिष्यते। रूपमप्यध्यस्तप्राण-भावोद्गीथाख्योपास्यैक्यात् अविशिष्टम्। चोदना च विदिधात्वर्थगताऽविशिष्टा। आख्या चोद्गीथविद्येत्यविशिष्टा। अत्र राद्धान्तिच्छायया परिचोद्य परिहरति – अन्यथात्वं शब्दादिति चेन्नाविशेषात् – इति।

## सूत्रार्थविवरणं स्वोक्त्या

यदुक्तं विद्यैक्यमिति, तन्नोपपद्यते, रूपभेदात्; रूपान्यथात्वं हि शब्दादेव प्रतीयते; वाजसनेयके हि **अथ हेममासन्यं प्राणमूचुस्त्वं न उद्गायेति तथेति तेभ्य एष प्राण उदगायत्** (बृ.३.३.७) इत्युद्गानस्य कर्तरि प्राणदृष्ट्या असुरपराभवमुक्त्वा छान्दोग्ये **अथ ह य एवायं मुख्यः प्राणस्तमुद्गीथमुपासाञ्चक्रिरे** (छां.१.२.७) इत्युद्गानस्य कर्मण्युद्गीथे प्राणदृष्ट्या असुरपराभवमुक्त्वा य एवं वेद इति कर्तर्येव प्राणदृष्टिरेवं शब्दादवगम्यते । छान्दोग्ये अथ ह य एवायं मुख्यः प्राणस्तमुद्गीथमुपासाञ्चक्रिरे इति उद्गानस्य कर्मण्युद्गीथे प्राणदृष्ट्या असुरपराभवमुक्त्वा, य एवं विदि पापं कामयते इत्येवं शब्दात् कर्मण्येवोद्गीथे प्राणदृष्टिर्विहिता। अत एकत्र कर्तरि प्राणदृष्टिशब्दादन्यत्र कर्मणि प्राणदृष्टिशब्दाच्च रूपान्यथात्वं स्पष्टम् । रूपान्यथात्वे च विधेयभेदे सति केवलचोदनाद्यविशेषोऽकिञ्चित्कर इति विद्याभेद इतिचेत् –

## उक्तार्थनिरसनेन पूर्वपक्षिणा विद्यैक्यदृढीकरणम्

तन्न, अविशेषात् – अविशेषेण ह्युभयत्र उद्गीथसाधनकपरपरिभव उपक्रमे प्रतीयते; वाजसनेयके **ते ह देवा ऊचुर्हान्तासुरान्यज्ञे उद्गीथेनात्ययाम** (बृ.३.३.१) इत्युपक्रमे श्रूयते; छान्दोग्येऽपि **तद्ध देवा उद्गीथमाजह्रुः अनेनैनानभिहनिष्यामः** (छा.१.२.१) इति। अत उपक्रमाविरोधाय **तेभ्य एष प्राण उदगायत्** (बृ.३.३.७) इत्यध्यस्तप्राणभाव उद्गीथ उद्गानकर्मभूत एव पाकादिष्वोदनादिवत्सौकर्यातिशयविवक्षया कर्तृत्वेनोच्यते; अन्यथोपक्रमगत उद्गीथशब्दः कर्तरि लाक्षणिकः स्यात्, अतो विद्यैक्यम् ॥६॥

## सिद्धान्तार्थकथनम्

इति प्राप्ते प्रचक्ष्महे –

**३६१. न वा प्रकरणभेदात्परोवरीयस्त्वादिवत् ॥ ३–३–७ ॥**

नवेति पक्षं व्यावर्तयति; नचैतदस्ति, यद्विद्यैक्यमिति; कुतः? प्रकरणभेदात्

## सिद्धान्तार्थसाधकप्रकरणभेदविशदीकारः

**ओमित्येतदक्षरमुद्गीथमुपासीत** (छा.१.१.१) इति प्रकृतमुद्गीथावयवभूतं प्रणवं प्रस्तुत्य **एतस्य वा अक्षरस्योपव्याख्यानं भवति** (छा.१.१.१०) **देवासुरा ह वै यत्र संयेतिरे** (छा.१.२.१) इत्यारभ्य **अथ ह य एवायं मुख्यः प्राणस्तमुद्गीथमुपासाञ्चक्रिरे** (छा.१-२-७) इत्युद्गीथावयवभूतप्रणवविषयमुपासनं छन्दोगा अधीयते; वाजिनस्तु तादृशप्राचीनप्रकरणाभावात् **हन्तासुरान्यज्ञ उद्गीथेनात्ययाम** (बृ.३.३.१) इति कृत्स्नमुद्गीथं प्रस्तुत्य **अथ हेममासन्यं प्राणमूचुस्त्वं न उद्गाय** (बृ.३.३.७) इत्यादि कृत्स्नोद्गीथविषयमधीयते; अतः प्रकरणभेदेन विधेयभेदः, विधेयभेदे च रूपभेद इति न विद्यैक्यम्;

## सूत्रे वाशब्दप्रयोगात् रूपभेद इति

किञ्च **अथ ह य एवायं मुख्यः प्राणस्तमुद्गीथमुपासाञ्चक्रिरे** (छां.१.२.७) इति पूर्वप्रकृतः उद्गीथावयवभूतः प्रणव एवाध्यस्तप्राणभावश्छन्दोगानामुपास्यः; वाजिनां तु कृत्स्नस्योद्गीथस्य कर्तोद्गाथा प्राणदृष्ट्योपास्य इति। **अथ हेममासन्यं प्राणमूचुस्त्वं न उद्गायेति तथेति तेभ्य एष प्राण उदगायत्** (बृ.३.३.७) इत्युद्गातरि प्राणाध्यासं निर्दिश्य **य एवं वेद** (बृ.३.३.७) इत्युद्गातैवाध्यस्तप्राणभाव उपास्यो विधीयते; अतश्च रूपभेदः।

## उक्तार्थे उपक्रमविरोधशङ्का-तत्परिहारौ

न चोद्गातर्युपास्ये विहिते **उद्गीथेनात्ययाम** (बृ.३.३.१) इत्याख्यायिकोपक्रमविरोधः शङ्कनीयः, उद्गातुरुपासने उद्गीतस्योद्गानकर्मभूतस्य अवश्यापेक्षितत्वात् तस्यापि परपरिभवाख्यं फलं प्रति हेतुत्वात्। अतो रूपभेदाद्विद्याभेद इति चोदनाद्यविशेषेऽपि न विद्यैक्यम्। परोवरीयस्त्वादिवत् – यथैकस्यामपि शाखायामुद्गीथावयवभूते प्रणवे परमात्मदृष्टिविधानसाम्येऽपि हिरण्मयपुरुषदृष्टिविधानात्परोवरीयस्त्वादि गुणविशिष्टदृष्टिविधानमर्थान्तरभूतम् ॥७॥

## उक्ते सिद्धान्ते कर्मकाण्डार्थसादृश्यवर्णनम्

**३६२. संज्ञातश्चेत्तदुक्तमस्ति तु तदपि ॥ ३–३–८ ॥**

उद्गीथविद्येति संज्ञैक्यात् तत् – विद्यैक्यमुक्तं चेत् तत् – संज्ञैक्यं विधेयभेदेऽप्यस्त्येव; यथा अग्निहोत्रसंज्ञा नित्याग्निहोत्रे, कुण्डपायिनामयनाग्निहोत्रे च; यथा चोद्गीथविद्येति छान्दोग्ये प्रथमप्रपाठकोदितासु बह्वीषु विद्यासु ॥ ८॥

## सामञ्जस्यतः उक्तार्थदृढीकारः

**३६३. व्याप्तेश्च समञ्जसम् ॥ ३–३–९ ॥ (सि)**

छान्दोग्ये प्रथमप्रपाठके उत्तरास्वपि विद्यासूद्गीथावयवस्य प्रणवस्य प्रथमप्रस्तुतस्योपास्यत्वेन व्याप्तेश्च तन्मध्यगतस्य **तद्ध देवा उद्गीथमाजह्रुः** (छा.१.२.१) इत्युद्गीथशब्दस्य प्रणवविषयत्वमेव समञ्जसम् । अवयवे च समुदायशब्दः पटो दग्धः इत्यादिषु दृश्यते। अतश्चोद्गीथावयवभूतः प्रणव एवोद्गीथशब्दनिर्दिष्ट इति स एव प्राणदृष्ट्योपास्यश्छान्दोग्ये प्रतिपत्तव्यः। वाजसनेयके तु कृत्स्नोद्गीथविषय उद्गीथशब्द इति कृत्स्नोद्गीथस्य कर्तोद्गाता प्राणदृष्ट्योपास्य इति विद्यानानात्वं सिद्धम्॥९॥

**इति श्रीशारीरकमीमांसाभाष्ये अन्यथात्वाधिकरणम्॥२॥**


