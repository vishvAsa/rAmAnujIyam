<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>रामानुजीये विश्वासटिप्पन्यः  | १ जिज्ञासाधिकरणम्</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.143.0">
    
    
      <META NAME="ROBOTS" CONTENT="INDEX, FOLLOW">
    

    <link href="/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/" rel="alternate" type="application/rss+xml" title="रामानुजीये विश्वासटिप्पन्यः" />
    <link href="/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/" rel="feed" type="application/rss+xml" title="रामानुजीये विश्वासटिप्पन्यः" />

    <meta property="og:url" content="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/">
  <meta property="og:site_name" content="रामानुजीये विश्वासटिप्पन्यः">
  <meta property="og:title" content="१ जिज्ञासाधिकरणम्">
  <meta property="og:description" content="विश्वास-प्रस्तुतिः अथातो ब्रह्मजिज्ञासा ॥ 1-1-1॥
Thibaut Then therefore the enquiry into Brahman. मूलम् अथातो ब्रह्मजिज्ञासा ॥ 1-1-1॥
अथ विश्वास-प्रस्तुतिः अत्रायम् अथ-शब्दः आनन्तर्ये भवति
&#43;&#43;&#43;(- पूर्वोत्तर-मीमांसयोर् एक-शास्त्रत्वात्, उत्तर-पदान्वय-बलात्)&#43;&#43;&#43;।
English In this Sūtra the word ’then’ expresses immediate sequence;
मूलम् अत्रायमथशब्दः आनन्तर्ये भवति।
श्रुत-प्रकाशिका - व्याख्येयता अथातो ब्रह्मजिज्ञासा ।
पूर्वं पदानि व्याचिख्यासुः प्रथमम् अथ-शब्दं व्याचष्टे -
अत्रायम् अथ-शब्द आनन्तर्ये भवति इति ।
“पद-च्छेदः पदार्थोक्तिर्
विग्रहो वाक्ययोजना ।
आक्षेपस्य समाधानं
व्याख्यानं पश्ञ्चलक्षणम्&#34;
इति हि व्याख्यानप्रकारः ॥">
  <meta property="og:locale" content="en_us">
  <meta property="og:type" content="article">
    <meta property="article:section" content="tattvam">

  <meta itemprop="name" content="१ जिज्ञासाधिकरणम्">
  <meta itemprop="description" content="विश्वास-प्रस्तुतिः अथातो ब्रह्मजिज्ञासा ॥ 1-1-1॥
Thibaut Then therefore the enquiry into Brahman. मूलम् अथातो ब्रह्मजिज्ञासा ॥ 1-1-1॥
अथ विश्वास-प्रस्तुतिः अत्रायम् अथ-शब्दः आनन्तर्ये भवति
&#43;&#43;&#43;(- पूर्वोत्तर-मीमांसयोर् एक-शास्त्रत्वात्, उत्तर-पदान्वय-बलात्)&#43;&#43;&#43;।
English In this Sūtra the word ’then’ expresses immediate sequence;
मूलम् अत्रायमथशब्दः आनन्तर्ये भवति।
श्रुत-प्रकाशिका - व्याख्येयता अथातो ब्रह्मजिज्ञासा ।
पूर्वं पदानि व्याचिख्यासुः प्रथमम् अथ-शब्दं व्याचष्टे -
अत्रायम् अथ-शब्द आनन्तर्ये भवति इति ।
“पद-च्छेदः पदार्थोक्तिर्
विग्रहो वाक्ययोजना ।
आक्षेपस्य समाधानं
व्याख्यानं पश्ञ्चलक्षणम्&#34;
इति हि व्याख्यानप्रकारः ॥">
  <meta itemprop="wordCount" content="21212">
  <meta name="twitter:card" content="summary">
  <meta name="twitter:title" content="१ जिज्ञासाधिकरणम्">
  <meta name="twitter:description" content="विश्वास-प्रस्तुतिः अथातो ब्रह्मजिज्ञासा ॥ 1-1-1॥
Thibaut Then therefore the enquiry into Brahman. मूलम् अथातो ब्रह्मजिज्ञासा ॥ 1-1-1॥
अथ विश्वास-प्रस्तुतिः अत्रायम् अथ-शब्दः आनन्तर्ये भवति
&#43;&#43;&#43;(- पूर्वोत्तर-मीमांसयोर् एक-शास्त्रत्वात्, उत्तर-पदान्वय-बलात्)&#43;&#43;&#43;।
English In this Sūtra the word ’then’ expresses immediate sequence;
मूलम् अत्रायमथशब्दः आनन्तर्ये भवति।
श्रुत-प्रकाशिका - व्याख्येयता अथातो ब्रह्मजिज्ञासा ।
पूर्वं पदानि व्याचिख्यासुः प्रथमम् अथ-शब्दं व्याचष्टे -
अत्रायम् अथ-शब्द आनन्तर्ये भवति इति ।
“पद-च्छेदः पदार्थोक्तिर्
विग्रहो वाक्ययोजना ।
आक्षेपस्य समाधानं
व्याख्यानं पश्ञ्चलक्षणम्&#34;
इति हि व्याख्यानप्रकारः ॥">
<script type="text/javascript">
    
    let baseURL = "https:\/\/vishvAsa.github.io\/rAmAnujIyam\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022build_img\u0022:\u0022https:\/\/github.com\/vishvAsa\/rAmAnujIyam\/actions\/workflows\/build.yml\/badge.svg\u0022,\u0022build_url\u0022:\u0022https:\/\/github.com\/vishvAsa\/rAmAnujIyam\/actions\/workflows\/build.yml\u0022,\u0022contactlink\u0022:\u0022https:\/\/github.com\/vishvAsa\/rAmAnujIyam\/issues\/new\u0022,\u0022env\u0022:\u0022production\u0022,\u0022fullsearchurl\u0022:\u0022\/full_search\u0022,\u0022githubeditmepathbase\u0022:\u0022https:\/\/github.com\/vishvAsa\/rAmAnujIyam\/edit\/content\/\u0022}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022footernav\u0022:\u0022top_bar\u0022,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022topnav\u0022:\u0022top_bar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022url\u0022:\u0022recdir:\/\/\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022संस्कारः\u0022,\u0022url\u0022:\u0022..\/devaH\/\u0022},{\u0022title\u0022:\u0022आगमः\u0022,\u0022url\u0022:\u0022..\/AgamaH\/\u0022},{\u0022title\u0022:\u0022आगमः शैवः\u0022,\u0022url\u0022:\u0022..\/AgamaH_shaivaH\/\u0022},{\u0022title\u0022:\u0022आगमः वैष्णवः\u0022,\u0022url\u0022:\u0022..\/AgamaH_vaiShNavaH\/\u0022},{\u0022title\u0022:\u0022रामानुजीयम्\u0022,\u0022url\u0022:\u0022..\/rAmAnujIyam\/\u0022},{\u0022title\u0022:\u0022माध्वम्\u0022,\u0022url\u0022:\u0022..\/mAdhvam\/\u0022},{\u0022title\u0022:\u0022आगमः ब्राह्मः\u0022,\u0022url\u0022:\u0022..\/AgamaH_brAhmaH\/\u0022},{\u0022title\u0022:\u0022कल्पान्तरम्\u0022,\u0022url\u0022:\u0022..\/kalpAntaram\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022वेदाः\u0022,\u0022url\u0022:\u0022..\/vedAH\/\u0022},{\u0022title\u0022:\u0022वेदाः - ऋक्\u0022,\u0022url\u0022:\u0022..\/vedAH_Rk\/\u0022},{\u0022title\u0022:\u0022वेदाः - यजुः\u0022,\u0022url\u0022:\u0022..\/vedAH_yajuH\/\u0022},{\u0022title\u0022:\u0022वेदाः - साम\u0022,\u0022url\u0022:\u0022..\/vedAH_sAma\/\u0022},{\u0022title\u0022:\u0022पुराणम्\u0022,\u0022url\u0022:\u0022..\/purANam\/\u0022},{\u0022title\u0022:\u0022पुराणम् वैष्णवम्\u0022,\u0022url\u0022:\u0022..\/purANam_vaiShNavam\/\u0022},{\u0022title\u0022:\u0022महाभारतम्\u0022,\u0022url\u0022:\u0022..\/mahAbhAratam\/\u0022},{\u0022title\u0022:\u0022रामायणम्\u0022,\u0022url\u0022:\u0022..\/rAmAyaNam\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvyam\/\u0022},{\u0022title\u0022:\u0022ಕನ್ನಡ\u0022,\u0022url\u0022:\u0022..\/kannaDa\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022त्रिपिटकम्\u0022,\u0022url\u0022:\u0022..\/tipiTaka\/\u0022},{\u0022title\u0022:\u0022पाळयः\u0022,\u0022url\u0022:\u0022..\/pALi\/\u0022},{\u0022title\u0022:\u0022भाषान्तरम्\u0022,\u0022url\u0022:\u0022..\/bhAShAntaram\/\u0022},{\u0022title\u0022:\u0022English Lit\u0022,\u0022url\u0022:\u0022..\/english\/\u0022},{\u0022title\u0022:\u0022Book pub\u0022,\u0022url\u0022:\u0022..\/book-pub\u0022}],\u0022title\u0022:\u0022सङ्ग्रहान्तरम्\u0022},{\u0022contents\u0022:[{\u0022title\u0022:\u0022Tags\u0022,\u0022url\u0022:\u0022\/tags\/\u0022},{\u0022title\u0022:\u0022Categories\u0022,\u0022url\u0022:\u0022\/categories\/\u0022}],\u0022title\u0022:\u0022प्रकीर्णम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022..\/\u0022},{\u0022title\u0022:\u0022\\u003ci class=\\\u0022fas fa-hand-holding-heart\\\u0022\\u003e\\u003c\/i\\u003eDonate Via Vishvas\u0022,\u0022url\u0022:\u0022https:\/\/vishvAsa.github.io\/interests\/dharma-via-vishvas\/\u0022}],\u0022title\u0022:\u0022भागाः\u0022}}");
    
    var pageRelUrlTree = {};
</script>

    
    <script type="text/javascript">
  let pageVars = {};
  pageVars.pageUrlMinusBasePath = "\/rAmAnujIyam\/tattvam\/rAmAnujaH\/shrI-bhAShyam\/sarva-prastutiH\/1\/1\/1_jijnAsAdhikaraNam\/".replace(basePath, "/");
  pageVars.pageParams = {};
  pageVars.pageSource = "tattvam\/rAmAnujaH\/shrI-bhAShyam\/sarva-prastutiH\/1\/1\/1_jijnAsAdhikaraNam.md";
  console.log(pageVars.pageSource);
  var pageDefaults;
  for (let possiblePageDefaults of pageDefaultsList) {
    if (pageVars.pageSource.startsWith(possiblePageDefaults.scope.pathPrefix)) {
      pageDefaults = possiblePageDefaults.values
    }
  }
    
</script>


    <script src="/rAmAnujIyam/webpack_dist/uiLib-bundle.js"></script>







    <link rel="stylesheet" href="/rAmAnujIyam/webpack_dist/uiLib.css">
<link rel="stylesheet" href="/rAmAnujIyam/css/uiLibPrint.css" media="print" >
<link rel="stylesheet" href="/rAmAnujIyam/css/fonts.css" >
<link rel="stylesheet" href="/rAmAnujIyam/css/@fortawesome/fontawesome-free/css/solid.min.css">

<link rel="stylesheet" href="/rAmAnujIyam/css/@fortawesome/fontawesome-free/css/fontawesome.min.css">


<link rel="alternate" hreflang="sa-Deva" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/" />
<link rel="alternate" hreflang="sa-Deva" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=devanagari" />

<link rel="alternate" hreflang="sa-Knda" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=kannada" />
<link rel="alternate" hreflang="sa-Mlym" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=malayalam" />
<link rel="alternate" hreflang="sa-Telu" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=telugu" />
<link rel="alternate" hreflang="sa-Taml-t-sa-Taml-m0-superscript" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=tamil_superscripted" />
<link rel="alternate" hreflang="sa-Taml" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=tamil" />
<link rel="alternate" hreflang="sa-Gran" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=grantha" />

<link rel="alternate" hreflang="sa-Gujr" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=gujarati" />
<link rel="alternate" hreflang="sa-Guru" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=gurmukhi" />
<link rel="alternate" hreflang="sa-Shar" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=sharada" />
<link rel="alternate" hreflang="sa-Dogr" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=dogra" />
<link rel="alternate" hreflang="sa-Phag" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=phags_pa" />
<link rel="alternate" hreflang="sa-Tibt" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=tibetan" />
<link rel="alternate" hreflang="sa-Sidd" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=siddham" />
<link rel="alternate" hreflang="sa-Newa" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=newa" />
<link rel="alternate" hreflang="sa-Modi" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=modi" />
<link rel="alternate" hreflang="sa-Tirh" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=tirhuta_maithili" />
<link rel="alternate" hreflang="sa-Gong" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=gondi_gujala" />
<link rel="alternate" hreflang="sa-Gonm" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=gondi_masaram" />


<link rel="alternate" hreflang="sa-Orya" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=oriya" />
<link rel="alternate" hreflang="sa-Beng-t-sa-Beng-m0-assamese" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=assamese" />
<link rel="alternate" hreflang="sa-Beng" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=bengali" />
<link rel="alternate" hreflang="sa-Mtei" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=manipuri" />
<link rel="alternate" hreflang="sa-Sinh" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=sinhala" />
<link rel="alternate" hreflang="sa-Limb" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=limbu" />
<link rel="alternate" hreflang="sa-Lepc" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=lepcha" />


<link rel="alternate" hreflang="sa-Cyrl" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=cyrillic" />
<link rel="alternate" hreflang="sa-Latn-t-sa-Zyyy-m0-iso" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=iso" />
<link rel="alternate" hreflang="sa-Latn-t-sa-Zyyy-m0-iast" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=iast" />
<link rel="alternate" hreflang="sa-Aran" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=urdu" />
<link rel="alternate" hreflang="sa-Avst" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=avestan" />

<link rel="alternate" hreflang="sa-Brah" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=brahmi" />
<link rel="alternate" hreflang="sa-Khar" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=kharoshthi" />
<link rel="alternate" hreflang="sa-Zanb" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=zanbazar_square" />
<link rel="alternate" hreflang="sa-Bhks" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=bhaiksuki" />

<link rel="alternate" hreflang="sa-Bali" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=balinese" />
<link rel="alternate" hreflang="sa-Java" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=javanese" />
<link rel="alternate" hreflang="sa-Laoo" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=lao" />
<link rel="alternate" hreflang="sa-Laoo-t-sa-Laoo-m0-Laopali" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=lao_pali" />
<link rel="alternate" hreflang="sa-Mymr" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=burmese" />
<link rel="alternate" hreflang="sa-Mymr-t-sa-Mymr-m0-Mon" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=mon" />
<link rel="alternate" hreflang="sa-Cham" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=cham" />
<link rel="alternate" hreflang="sa-Khmr" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=khmer" />
<link rel="alternate" hreflang="sa-Thai" href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/?transliteration_target=thai" />

  </head>

  <body class="ma0 bg-near-white">
    


    
<header class="p-1 bg-yellow noPrint">
    <nav role="navigation" class="col">
      <div id="div_top_bar" class="row">
        <div class="col-md-3 justify-content-start">
          <a  href="/" class="btn col border">
            <i class="fas fa-gopuram ">रामानुजीये विश्वासटिप्पन्यः <br/> १ जिज्ञासाधिकरणम्</i>
          </a>
        </div>
        <div id="div_top_bar_right" class="col-md-auto d-flex justify-content-center">
          <button class="btn btn-light"  href="#transliterationDropdown" data-toggle="collapse">
            ✍
          </button>
          <select id="transliterationDropdown" size="1" class="collapse" onchange="module_uiLib.default.content.updateTransliteration()">
            <optgroup label="🌍">
              <option value="iso">āISO</option>
              <option value="iso_vedic">āi-āu</option>
              <option value="cyrillic">пу</option>
              <option value="urdu">نس</option>
              <option value="??">🌍??</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          <div>
          <button class="btn btn-outline-secondary btn-sm"  href="#transliterationDropdownAlt" data-toggle="collapse">
          (✍)
          </button>
          <select id="transliterationDropdownAlt" size="1"  style="font-size:12px" class="bg-light-yellow collapse" onchange="module_uiLib.default.content.updateTransliteration()">
            <optgroup label="🌍">
              <option value="iso">āISO</option>
              <option value="iso_vedic">āi-āu</option>
              <option value="cyrillic">пу</option>
              <option value="urdu">نس</option>
              <option value="??">🌍??</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          </div>
          <div class="row col d-flex  dropdown">
            <button class="btn btn-secondary-outline btn-sm dropdown-toggle" type="button" data-toggle="dropdown" aria-haspopup="true" aria-expanded="false">
              A±
            </button>
            <div class="dropdown-menu" aria-labelledby="dropdownMenuButton">
            <a class="btn btn-secondary btn-sm" onclick="module_uiLib.changeTextSize(2)">A+</a>
            <a class="btn btn-secondary btn-sm" onclick="module_uiLib.changeTextSize(-2)">A-</a>
            </div>
          </div>
          <button class="btn btn-light btn-sm"  href="#commentStyleDropdown" data-toggle="collapse">
            🗨
          </button>
          <select id="commentStyleDropdown" class="collapse" size="1" onchange="module_uiLib.default.content.updateCommentStyleFromDropdown()">
            <option value="on">✔</option>
            <option value="hidden">✗</option>
          </select>
          <div><a id="expandAllButton" class="btn btn-secondary" onclick="module_uiLib.default.query.setParamsAndGo({'expandDetails': '.*'})">↕️️</a></div>
          <div id="printStyleDiv" class="row col d-flex  dropdown">
          <button class="btn btn-light btn-sm dropdown-toggle"  href="#printStyleDropdown" data-toggle="dropdown" aria-haspopup="true" aria-expanded="false">
          🖨
          </button>
            <div class="dropdown-menu col" aria-labelledby="printStyleDropdown">
              <div class="row justify-content-center">
                <p>Cols:</p>
                <input type="number" min="1" max="10" value="2" step="1" id="tbColumns" style="width: 3ch;"  accesskey="c"/>
              </div>
              <div class="row justify-content-center">
                <p>A±:</p> <input type="text" id="tbBodyFontSize" value="0.4cm" style="width: 6ch;"  accesskey="f"></input>
              </div>
              <div class="row justify-content-center">
                <p>Incl:</p> <input checked type="checkbox" id="tbIncludeStyle" value="on"></input>
                <button id="btnPrintStyle" onclick="module_uiLib.default.content.updatePrintStyle()">🖨
                </button>
              </div>
            </div>
        </div>
        </div>
        <div id="audioDiv" class="row col d-flex  dropdown">
          <button class="btn btn-secondary-outline btn-sm dropdown-toggle" type="button" id="audioDropdownMenuButton" data-toggle="dropdown" aria-haspopup="true" aria-expanded="false">
            🎧
          </button>
          <div class="dropdown-menu" aria-labelledby="dropdownMenuButton">
          <a id="speakerButton" class="btn btn-outline-secondary btn-sm" onclick="module_uiLib.default.content.handleSpeakToggle()">⏯</a>
          <button id="speakerPauseButton" class="btn btn-outline-secondary btn-sm">⏸</button>
            <div id="audioOptionsDiv" class="row justify-content-center" >
              <div>
                <p class="lead">Vol</p>
                <input type="range" min="0" max="1" value="1" step="0.1" id="volume" />
                <span id="volume-label" class="ms-2">1</span>
              </div>
              <div class="mx-5">
                <p class="lead">Rate</p>
                <input type="range" min="0.1" max="10" value="1" id="rate" step="0.1" />
                <span id="rate-label" class="ms-2">1</span>
              </div>
              <div>
                <p class="lead">Pitch</p>
                <input type="range" min="0" max="2" value="1" step="0.1" id="pitch" />
                <span id="pitch-label" class="ms-2">1</span>
              </div>
            </div>
          </div>
        </div>
        <a href="/full_search"  class="btn btn-light btn-sm">🥽🔦</a>
        <div class="row col  d-flex justify-content-center">
          <div><a id="previousPage" href="" class="btn btn-secondary">###<i class="fas fa-caret-left"></i></a></div>
          <div ><a id="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
        <ul id="top-bar-right-custom" class="list-group list-group-horizontal">
        </ul>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border noPrint " id="sidebar">
          <div id="fastSearch">
              <datalist id="pageDataList"></datalist>
              <input id="searchInput" placeholder="शीर्षिकान्विष्यताम्" list="pageDataList" onchange="module_uiLib.default.navigation.pageLoader()">
          </div>
          <details open  class="bg-light-gray" >
              <summary id="sidebarToggleLink" onclick="module_uiLib.default.navigation.sidebarToggleHandler()">
            Menu
              </summary>
              <ul id="sidebarBody" class="list pl2 p-0 bg-yellow">
              </ul>
          </details>
      </aside>
      <main class="col p-3" role="main" data-pagefind-body>
        
<header class='border d-flex justify-content-between'>
    <h1 id="१ जिज्ञासाधिकरणम्">१ जिज्ञासाधिकरणम्</h1>
    
    <a id="editLink" class="btn btn-primary noPrint"  href="https://github.com/vishvAsa/rAmAnujIyam/edit/content/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam.md"><i class="fas fa-edit"></i></a>
    
</header>
<article>
  <aside id="toc_card" class="card border noPrint ">
    <details id="toc_header">
        <summary>What's in this page?</summary>
      <div id="toc_body" class="p-0">
        
        <ul id="toc_ul" class="list p-0">
        </ul>
      </div>
    </details>
    <div id="progressBarDiv" class="row d-flex justify-content-center">
      🐎💪<progress id="progressLoading" value="0" max="100"> 32% </progress>
    </div>
  </aside>
  <div id="post_content">
  <details open><summary>विश्वास-प्रस्तुतिः</summary>
<p>अथातो ब्रह्मजिज्ञासा ॥ 1-1-1॥</p>
</details>
<details><summary>Thibaut</summary>
<ol>
<li>Then therefore the enquiry into Brahman.</li>
</ol>
</details>
<details><summary>मूलम्</summary>
<p>अथातो ब्रह्मजिज्ञासा ॥ 1-1-1॥</p>
</details>
<h2 id="अथ">अथ</h2>
<details open><summary>विश्वास-प्रस्तुतिः</summary>
<p>अत्रायम् <strong>अथ</strong>-शब्दः आनन्तर्ये भवति<br>
+++(- पूर्वोत्तर-मीमांसयोर् एक-शास्त्रत्वात्, उत्तर-पदान्वय-बलात्)+++।</p>
</details>
<details><summary>English</summary>
<p>In this Sūtra the word &rsquo;then&rsquo; expresses immediate sequence;</p>
</details>
<details><summary>मूलम्</summary>
<p>अत्रायमथशब्दः आनन्तर्ये भवति।</p>
</details>
<details><summary>श्रुत-प्रकाशिका - व्याख्येयता</summary>
<p>अथातो ब्रह्मजिज्ञासा ।<br>
पूर्वं पदानि व्याचिख्यासुः प्रथमम् अथ-शब्दं व्याचष्टे -<br>
अत्रायम् अथ-शब्द आनन्तर्ये भवति इति ।</p>
<blockquote>
<p>“पद-च्छेदः पदार्थोक्तिर्<br>
विग्रहो वाक्ययोजना ।<br>
आक्षेपस्य समाधानं<br>
व्याख्यानं पश्ञ्चलक्षणम्&quot;</p></blockquote>
<p>इति हि व्याख्यानप्रकारः ॥</p>
<blockquote>
<p>ननु नैतौ अथातः शब्दो व्याख्येयौ ; प्रयोजनाभावात् ।<br>
अज्ञान संशय-विपर्यय-निवृत्यर्थं हि व्याख्यानम् ।</p>
<p>न तावद् अत्राज्ञानम् ;<br>
आनन्तर्ये, प्रकृतस्य हेतुभावे च<br>
तयोः प्रसिद्धत्वात् ।</p>
<p>नापि संशयः,<br>
अर्थान्तरेषु सत्स्वपि तयोर् उक्तार्थपरत्वेन प्रसिद्धि-प्राचुर्यात् ।<br>
न हि गोशब्दं शृण्वतः सास्नादिमति संशयो जायते ।<br>
अत एव विपर्ययोऽपि दूरोत्सारित इति ॥</p></blockquote>
<p>अत्र ब्रूमः ।  आनन्तर्य-वृत्त-हेतु-भाव-परत्व-निर्णयस्य पूर्व-वृत्त-विशेषावगम-सापेक्षत्वात्<br>
तद्-अप्रतिपत्त्या प्रसिद्धि-प्राचुर्यस्य सापवादत्वात् ।</p>
<p>अथ-शब्दस्याधिकारादिषु,<br>
एतच्-छब्दस्य च
&lsquo;एतद् उक्तं भवती&rsquo;त्य् आदिषु वक्ष्यमाणेऽर्थे,<br>
तसेश्च सर्व-विभक्त्य्-अर्थ-वाचिनः &lsquo;इत&rsquo; इत्य्-आदिषु पञ्चम्य्-अर्थ-व्यतिरिक्तेऽर्थे [च] प्रयोग-दर्शनात्,<br>
संशयविपर्ययौ स्याताम् इति तन्निरासायाथातः शब्दव्याख्यानं
युक्तम् (मिति) ।</p>
<p>अतस्तौ व्याख्यायेते ।</p>
</details>
<details><summary>श्रुत-प्रकाशिका - नाधिकारार्थः</summary>
<details><summary>वीरराघवः</summary>
<p>अथ-शब्दस्य आरम्भ-मङ्गलार्थान्तरत्व-प्रश्न-कार्त्स्न्य-आनन्तर्य-रूपार्थषट्कम्,<br>
&lsquo;मङ्गलानन्तरारम्भप्रश्नकार्येषु अथो अथ&rsquo;,<br>
&lsquo;अथैष विश्व-ज्योतिः&rsquo; इति कोश-प्रयोगादि-सिद्धम् ।<br>
तत्र आनन्तर्यातिरिक्तस्यार्थस्य प्रकृतेऽनन्वयं दर्शयति अत्रेत्यादिना ।</p>
</details>
<p>अत्र तावत् अथ-शब्दस्याधिकारार्थत्वम् अयुक्तम् ।<br>
अधिकारो हि प्रस्तावः ।<br>
ब्रह्मजिज्ञासा <em>प्रस्तूयत</em><br>
इति वचो मन्द्र-प्रयोजनम् ;<br>
प्रारभ्यत इत्य् उक्तिं विनापि,  प्रारम्भादेव प्रारभ्यमाणत्वावगमात् ।<br>
उच्यमानं हि वचनम्,<br>
ब्रवीमीत्य् उक्तिम् अन्तरेणापि<br>
सन्निहित-पुरुषेण, &ldquo;उच्यत&rdquo; इत्य् एवावगम्यते ;<br>
न तु नोच्यत इति ।</p>
<blockquote>
<p>प्रस्तोतव्यत्वम् उच्यत</p></blockquote>
<p>इति चेत् —<br>
तदानीम् अपि न्याय-प्रतिपादकस्य सूत्रस्य<br>
+उपदेशाऽऽज्ञापन-परत्वाभावात्<br>
युक्तितः प्रारम्भ-योग्येत्य् अर्थः स्यात् ।<br>
योग्यत्वम् अशाब्दम् ॥</p>
<blockquote>
<p>नन्व् अध्याहारेण +++(योग्येति)+++ योजना स्यात् ।<br>
आनन्तर्य-पक्षेऽपि &ldquo;कर्तव्ये&quot;ति<br>
ह्य् अध्याहर्तव्यम्</p></blockquote>
<p>इति चेन् न –<br>
अधिकारार्थत्व-पक्षे<br>
अध्याहृतस्यापि पदस्यान्वय-दौर्घट्यात् ।<br>
[[११]]<br>
यथा, &lsquo;च योग्या&rsquo; इत्य् उक्ते<br>
&ldquo;समुच्चेतुं<br>
योग्ये&quot;त्य् अर्थो न शक्याभिधानः,<br>
एवम् &lsquo;अथ योग्या&rsquo; इत्युक्ते ऽप्य्<br>
&ldquo;अधिकर्तुं योग्ये&quot;त्य् अभिधानं हि न शक्यम् ।</p>
<p>अत एव हि महाभाष्ये,</p>
<blockquote>
<p>&ldquo;शब्दानुशासनं नाम<br>
शास्त्रम् अधिकृतं वेदितव्यम्&rdquo;</p></blockquote>
<p>इत्य् उक्तम् ;<br>
न त्व् अधिकर्तुं योग्यम् इति । 1</p>
<details><summary>वीरराघवः</summary>
<p>1 &ldquo;च योग्या&rdquo;, &ldquo;अथ योग्या&rdquo; इत्य्-आदाव् अन्वयाभावे हेतुं दर्शयति -<br>
&ldquo;अधिकृतमिती&quot;ति ।<br>
शब्दानुशासन-पदेन<br>
अधिकारस्य स्व-विशेषणतया बोधनात्<br>
न तस्य &ldquo;योग्ये&quot;त्यादि-पदेनान्वय इति च ध्येयम् ।</p>
</details>
<p>&ldquo;अधिकृतम्&rdquo; इत्य् अपि फलितार्थ-कथनम् -<br>
न तु वाचनिकोक्तिः;<br>
चादीनां द्योतकत्वात्।</p>
<p>अत्र त्व् &ldquo;अधिकृतम्&rdquo; इत्य्-अर्थ-परत्वे वैयर्थ्यम् इत्य् उक्तम् ।</p>
<p>शब्दानुशासनोपक्रमे त्व् अधिकारार्थत्वम् अगत्या ऽऽश्रितम् ।<br>
न ह्य् उपनीतेन वेदम् अधीयानेनाध्येतव्यस्य तद्-अङ्ग-भूतस्य व्याकरणस्यासाधारणो वृत्त-विशेषः संभवति ।</p>
<p>इह तु प्रयोजनवद् अर्थान्तर-संभवाद्<br>
अधिकारार्थत्वाश्रयणम् अयुक्तम् ।</p>
<p>आनन्तर्यपरत्वे प्रयोजनवत्त्वं च वक्ष्यते ।</p>
</details>
<details><summary>श्रुत-प्रकाशिका - न मङ्गलार्थः</summary>
<p>मङ्गलं तु नाथशब्दवाच्यम् ;<br>
अपि तु शङ्ख-स्वनादिवत् श्रूयमाणो ऽथशब्दो मङ्गलावह इति 2<br>
ओङ्कारस्येवार्थान्तर-परत्वेऽपि<br>
मङ्गलं सिद्धयति ।</p>
<details><summary>वीरराघवः</summary>
<p>2 ओंकारस्येवेति ।<br>
न ह्य् अथ-शब्दस्येव<br>
तस्यापि मङ्गलार्थकत्वे कोशादिकम् अस्तीति भावः ।</p>
</details>
<p>ओङ्कार-तुल्यो ह्य् अथ-शब्दः स्मयेते,</p>
<blockquote>
<p>&ldquo;ओङ्कारश्चाथशब्दश्च<br>
द्वावेतौ ब्रह्मणः पुरा ।<br>
कण्ठं भित्त्वा विनिर्यातौ<br>
तस्मान्माङ्गलिकावुभौ &quot;</p></blockquote>
<p>इति ।<br>
मङ्गल-वाचित्वाद्युपगमेऽपि<br>
मङ्गलरूपा ब्रह्म-जिज्ञासेति<br>
ब्रह्मजिज्ञासा स्तुता स्यात् ।<br>
ततश् च सूत्रस्यार्थवादता स्यात्,<br>
न तु न्याय-निबन्धनत्वम् ।+++(5)+++</p>
<p>जिज्ञासा-विशेषणत्वाभावे<br>
मङ्गलं भवतीति वाक्यभेदः स्यात् ।</p>
</details>
<details><summary>श्रुत-प्रकाशिका - न विषयान्तरार्थः</summary>
<p>प्रकृताद् अर्थाद् अर्थान्तर-परत्वं चायुक्तम् ।<br>
तद् +धि प्रकृतम् अपेक्ष्य वक्ष्यमाणस्यार्थान्तरत्व-ज्ञापनम् ।<br>
तच् च कल्पान्तरोपन्यास-विवक्षायाम् एव दृष्टम् ।<br>
अत्र तु कल्पान्तरोपन्यासाभावात्<br>
तद् अनुपपन्नम् ।</p>
<details><summary>वीरराघवः</summary>
<p>कल्पान्तरम् कोट्यन्तरम् ।<br>
इदम् उपलक्षणम् - अथैष विश्वज्योतिर् इत्यादिदृष्टेः ।</p>
</details>
</details>
<details><summary>श्रुत-प्रकाशिका - न प्रश्नार्थकः</summary>
<p>प्रश्नपरत्वम् अप्य् अयुक्तम् ;<br>
वचन-व्यक्तेः प्रश्न-प्रतिवचन-रूपत्वाभावात् ।<br>
तदा हि,<br>
&ldquo;किं ब्रह्मजिज्ञासा कर्तव्ये&quot;त्य् उक्तं स्यात् ।<br>
&ldquo;सा कर्तव्ये&quot;ति वाक्यान्तरेण प्रतिवचनं स्यात् ।<br>
न च प्रतिवचनरूपं वाक्यान्तरम् उपलभ्यते ।</p>
</details>
<details><summary>श्रुत-प्रकाशिका - न कार्त्स्न्यार्थः</summary>
<p>अथशब्दस्य कार्त्स्न्य-परत्वे<br>
&ldquo;कार्त्स्न्येन सा कर्तव्ये&quot;त्य् अर्थः स्यात् ।<br>
सोऽनुपपन्नः; एकदेश कर्तव्यतायाः शङ्कितत्वाभावात् ।<br>
कर्तव्यतामात्रं हि संशयपदम् ।<br>
तन्-निरासार्थं च सूत्रम् ।</p>
</details>
<details><summary>श्रुत-प्रकाशिका - अतःशब्दान्वयापेक्षा</summary>
<details><summary>वीरराघवः</summary>
<p>एवम् अथ-शब्दस्यानन्तर्यातिरिक्तार्थ-परत्वे ऽनुपपत्तिरुक्ता ।<br>
अथ अतश्शब्दोऽपि तन्-निवारक इत्याह किंचेति ।<br>
ब्रह्मजिज्ञासापदम् अपि तन्-निवारकमिति चैतन् निगमने दर्शयिष्यति ।</p>
</details>
<p>किञ्च अधिकाराद्य्-अर्थान्तर-परत्वम् &ldquo;अतश्&rdquo;-शब्दान्वयो ऽपि निवारयति ।<br>
अतश्&ndash;शब्दो हि प्रकृतम् अर्थं हेतुतया परामृशन्<br>
अथ-शब्दोपस्थापितं वा<br>
ब्रह्म-जिज्ञासा&ndash;पद-सामर्थ्याक्षिप्तं वा परामृशेत् ।</p>
<p>तत्र यदि अथ-शब्दोपस्थापितम् अधिकृतत्वं हेतुतया परामृशेत्,<br>
तदा अधिकृतत्वाद् अधिकर्तव्येति,<br>
हेतोः साध्याविशिष्टत्वं स्यात् ।</p>
<p>मङ्गलस्यानभिधेयतया<br>
न पदान्तर-परामर्श-योग्यता ।</p>
<p>वाच्यत्वाभ्युपगमेऽपि,<br>
तस्य च प्रकृतापेक्षत्वस्य+++(→विषयपरिवर्तनं)+++ च कार्त्स्न्यस्य च पूर्व-पक्ष-युक्ति-प्रत्यनीकत्वाभावान्<br>
न तानि हेतुतया परामर्शनीयानि ।</p>
<details><summary>वीरराघवः</summary>
<p>प्रकृतापेक्षत्वं प्रकृत-प्रतियोगिकत्वम्, प्रकृताद् अर्थान्तरत्वमिति यावत् ।</p>
</details>
<p>न ह्य् अमङ्गलत्व-प्रकृतानपेक्षत्वाकार्त्स्न्यैः पूर्वपक्षोत्थानम् ।<br>
नयसूत्राणि च विरुद्धार्थ-व्युदास-पराणि ।+++(4)+++</p>
<p>[[१२]]<br>
प्रश्न-वाक्य-गत-प्रश्नस् तु  तस्मिन्नेव वाक्ये<br>
अतश्-शब्दो हेतुतया परामर्शानर्ह एव ।<br>
&ldquo;किं ब्रह्मजिज्ञासा कर्तव्ये&quot;ति<br>
वाक्येऽपरिसमाप्ते,<br>
कथं किंशब्दार्थों हेतुतया परामृश्येत !+++(4)+++</p>
<p>अतोऽतश्-शब्द-परामर्श-योग्यार्थश् चेद् अथ-शब्दो ऽभ्युपगम्यते,<br>
तदा अधिकाराद्य्-अर्थत्वं न घटते ।</p>
<p>यदि ब्रह्म-जिज्ञासा-पद-सामार्थ्याक्षिप्तस्य पूर्व-वृत्तत्वेन<br>
तत्-तद्-व्याख्यात्र्-अभिमतस्य वस्तुनो ऽतश्-शब्देन परामर्श <em>इष्येत</em></p>
<p>तदानीं</p>
<blockquote>
<p>जिज्ञासाऽनुपयोगिनस् तद्-आक्षेप्यत्वायोगात्<br>
उपयोग्य्-अर्थ एव तदा ऽऽक्षेप्य</p></blockquote>
<p>इति तत्-परामर्शिनातःशब्देन<br>
जिज्ञासोपयोगितया तत्-पूर्व भाव्य्-अर्थ-विशेषोपस्थापनात्<br>
अथ-शब्दस्य स्वारसिकानन्तर्य-परत्वे सम्भवति<br>
अ-स्वरस-विफलार्थान्तर-स्वीकारो न घटते ।</p>
<p>ततश् चातश्-शब्दवत्<br>
ब्रह्म-जिज्ञासा-पद-सामर्थ्यम् अप्य् अधिकाराद्य्-अर्थ-परत्व-निवारकं स्यात् ।</p>
</details>
<details><summary>श्रुत-प्रकाशिका - आनन्तर्यार्थ-प्रतिज्ञा</summary>
<p>एवम् अर्थान्तराणाम् अनुपपन्नताम्<br>
अर्थतो दर्शयन्<br>
आनन्तर्यार्थत्वम् अप्य् <strong>अथ</strong>-शब्दस्योपपादयति — अत्रायमथशब्द आनन्तर्ये भवतीति ।<br>
&lsquo;<strong>अथ-शब्द आनन्तर्ये</strong>&rsquo; इति प्रतिज्ञा,<br>
तद्-उपपादकम् &ldquo;<strong>अत्रायं भवती</strong>&ldquo;ति पद-त्रयम् ।</p>
</details>
<details><summary>श्रुत-प्रकाशिका - अत्रायम् भवति</summary>
<p>तत्र <strong>भवती</strong>ति पदेन आनन्तर्ये स्वारस्यं सूच्यते ।</p>
<p>स्वारस्यापवादिकां पूर्व-वृत्ताप्रतिपत्तिं परिहरति <strong>अत्रेति</strong> ।<br>
<strong>अत्र</strong> वेदस्योत्तर-भाग-विचार-रूप-ब्रह्म-मीमांसारम्भ-सूत्रे इत्यर्थः ।<br>
ब्रह्म-जिज्ञासा-पद-सामर्थ्यात् पूर्व-भाग-विचार-रूप&ndash;वृत्त-विशेष आक्षिप्त इत्यभिप्रायः ।</p>
<p>हेत्व्-अन्तरम् अभिप्रयन्न् आह <strong>अयम्</strong> इति ।<br>
<strong>अयम् अथ-शब्दः</strong><br>
“अथ शब्दानुशासनम्&rdquo;,<br>
&ldquo;अथ योगानुशासनम्&rdquo;<br>
इत्यादि-सूत्रान्तर-गताथ-शब्द-व्यावृत्त इत्य् अर्थः ।</p>
<details><summary>वीरराघवः</summary>
<p>1 सूत्रान्तरेति । &ldquo;अथ शब्दानुशासनम्&rdquo; इत्य्-अस्य भाष्यत्वेऽपि<br>
तद्-व्याख्येय-संग्रह-वचन-रूपत्वात् सूत्रत्वम् ।<br>
वस्तुत इदं पाणिनि-सूत्रम् एव<br>
भाष्य-कारेण प्रथमम् अनूद्य व्याख्यातम्<br>
इति +++(भर्तृ)+++हर्यादि-ग्रन्थावगम्यम् इति<br>
तत्-पक्षेणात्र सूत्रत्वोक्तिर् इत्य् अप्य् आहुः ।</p>
</details>
<p>+++(एतत्-सूत्र-गत-)+++अतश्-शब्द-शिरस्क इत्य्-उक्तं भवति ।</p>
<p>वेदान्त-सारे ह्य् अयम् अर्थः कण्ठोक्तः ।</p>
</details>
<details><summary>श्रुत-प्रकाशिका - निगमनम्</summary>
<p>प्रकृत-परमर्शिनैतच्-छब्देन<br>
पूर्व-वृत्त-सामान्यम् अभिहितम् इत्य् अभिप्रायः ।<br>
एवं समभिव्याहृतोभय+++(←&ldquo;अत्रायं&rdquo;)+++-पद-स्वारस्यात्<br>
सामान्यतोऽभिहितं, विशेषत आक्षिप्तं च<br>
पूर्व-वृत्तं सिद्धम् इति<br>
वृत्त-विशेषाप्रतिपत्ति-रूपस्य स्वारस्यापवादकस्याभावाद्<br>
<strong>अथ</strong>-शब्द <strong>आनन्तर्यार्थ</strong> एवेति वाक्यार्थः ।</p>
<p>एवम् अथशब्दस्योत्तर-भाग-विचारारम्भ-सूत्र-गतत्वम्, अतःशब्द-शिरस्कत्वम् आनन्तर्य-स्वारस्यं च दर्शयद्भिः<br>
आनन्तर्योपपादकैः <strong>अत्र अयं भवती</strong>ति पदैर् एव<br>
अस्मिन् सूत्रे अर्थान्तराणां गत्य्-अभाव-स्वीकार्याणाम् अनादरणीयत्वं फलितम् ।</p>
</details>
<h2 id="अत">अतः</h2>
<details open><summary>विश्वास-प्रस्तुतिः</summary>
<p><strong>अतश्</strong>-शब्दो +++(वक्ष्यमाणस्य)+++ वृत्तस्य हेतु-भावे ।</p>
</details>
<details><summary>Thibaut</summary>
<p>the word &rsquo;therefore&rsquo; intimates that what has taken place (viz. the study of the karmakāṇḍa of the Veda) constitutes the reason (of the enquiry into Brahman).</p>
</details>
<details><summary>मूलम्</summary>
<p>अतश्शब्दो वृत्तस्य हेतुभावे ।</p>
</details>
<details><summary>श्रुत-प्रदीपिका</summary>
<p>अधीत-साङ्गसशिरस्क-वेदस्य &hellip; ब्रह्मजिज्ञासा ह्यनन्तरभाविनी ॥1॥</p>
<p>पूर्ववृत्ताप्रतिपत्तिरूपापवादेन प्रसिद्धिप्रकर्षस्याकिंञ्चित्करतया संशयविपर्ययौ स्त इति तद्व्युदासायाथशब्दं व्याचष्टे - अत्रेति । अथशब्द आनन्तर्य इति प्रतिज्ञा । भवतीति स्वारस्यं सूचितम् । अत्रायमिति तदपवादपरिहारः । अत्र; वेदोत्तरभागार्थविचारारम्भे । अनेन पूर्वभागार्थविचारस्य वृत्तत्वमाक्षिप्तम् । एवं ब्रह्मजिज्ञासापदसामर्थ्यसूचितम् अथ शब्दानुशासनम् इत्याद्यथशब्दादस्य व्यावृतिं्त सूचयता अयं शब्देन अतःशब्दशिरस्कत्वं दर्शितम् । अनेन वृत्तसामान्यस्यातः पदेनाभिधानं ज्ञापितम्, एतच्छब्दस्य प्रकृतवाचित्वस्वारस्यात् । एवं वृत्तविशेषाक्षेपकतत्सामान्याभिधायकपदद्वयसमभिव्याहारलब्धमथशब्दस्यानन्तर्यपरत्वमित्यर्थादुक्तं भवति । अतोऽथ मौनम् इत्यादिषु प्रकृतिप्रत्यययोर नेकार्थसाधारण्यदर्शनादतःशब्दं व्याचष्टे - अत इति ।</p>
<p>अत्रायं भवति इत्यनुषङ्गः । अत्र भवति शब्दौ पूर्ववत् । अयम्; अथशब्दपूर्वकः ; प्रकृतिप्रत्ययस्वारस्यात् अथशब्दस्वारस्यात् ब्रह्मजिज्ञासापदसामर्थ्याच्चेत्यर्थः । न च अथातः शब्दार्थनिर्णयस्यान्योन्यसापेक्षत्वादन्योन्याश्रयः शङ्क्यः. तयोरानन्तर्यवृत्तपरत्वस्वारस्यस्य व्युत्पत्त्यवगततयान्योन्यानपेक्षत्वात् ।</p>
</details>
<details><summary>श्रुत-प्रकाशिका - प्रतिज्ञा</summary>
<p>अतःशब्दं व्याचष्टे -<br>
<strong>अतश्शब्दो वृत्तस्य हेतुभावे</strong> इति ।<br>
<strong>वृत्तस्येति</strong> प्रकृत्य्-अर्थ उक्तः;<br>
<strong>हेतुभाव</strong> इति प्रत्ययार्थः ।<br>
इयं प्रतिज्ञा ।</p>
</details>
<details><summary>श्रुत-प्रकाशिका - अत्रायम् भवति</summary>
<p><strong>अत्रायं भवती</strong>त्य् अनुषक्तं पद-त्रयम् उपपादकम् ।<br>
प्रकृति-प्रत्यययोर् उक्तार्थ-परत्वेन प्रसिद्धि-प्राचुर्यं<br>
भवतिना दर्शितम् ।</p>
<p>अत्रेत्यस्य पूर्ववद् अर्थः ।<br>
अनेन वृत्त-विशेषः,<br>
तस्य हेतुभावार्हत्वं चाऽऽक्षिप्तम् ।<br>
तदर्हत्वं च अनन्तरम् एव व्यक्तं भविष्यति ।<br>
<strong>अयम्</strong> आनन्तर्य-स्वरसाथ-शब्द-पूर्वकः ।<br>
अनेन वृत्त-सामान्यम् आक्षिप्तम् ॥</p>
</details>
<details><summary>श्रुत-प्रकाशिका - अन्योन्याश्रयाभावः</summary>
<blockquote>
<p>नन्व् अथ-शब्दार्थ-निर्णयो ऽतश्-शब्दार्थ-निर्णय-सापेक्षः<br>
अतश्-शब्दार्थ-निर्णयश् चाथ-शब्दार्थ-निर्णय-सापेक्ष इत्य् अन्योन्याश्रयः ॥</p></blockquote>
<p>नैवम् । अथ-शब्दस्यानन्तर्य-स्वारस्यं हि<br>
नातश्-शब्दार्थ-निर्णय-सापेक्षम् ।  अतः शब्दस्य वृत्त-हेतु-भाव-परत्व-स्वारस्यं<br>
न अथ&ndash;शब्दार्थ-निर्णय-सापेक्षम् ।</p>
<blockquote>
<p>&lsquo;अथ-शब्द आनन्तर्य-परः स्व-स्वारस्यात्, समभिव्याहृत-पदान्तर-स्वारस्याच्च ;<br>
अतः-शब्दोपि वृत्तस्य हेतु-भावपरः स्व-स्वारस्यात्, समभिव्याहृत-पदान्तर-स्वारस्याच् च&rsquo;</p></blockquote>
<p>[[१३]]</p>
<p>इति <strong>भवत्य्-अयं</strong>-शब्दाभ्यां दर्शितं भवति ।</p>
<p>इमे चाभ्युच्चय-युक्ती; <strong>अत्र</strong>-पदाभिप्रेत-<strong>ब्रह्म-जिज्ञासा</strong>-पद-सामर्थ्याद् एव पद-द्वयस्योक्तार्थ-परत्व-सिद्धेः ।<br>
अतः स्व-पर-पद-स्वारस्यात्<br>
ब्रह्म-जिज्ञासा-पदसामर्थ्याच् च<br>
<strong>अथातः</strong>-शब्दौ यथोक्तार्थ-पराव्<br>
इति न दोषः ।</p>
</details>
<details><summary>श्रुत-प्रकाशिका - शब्द-द्वयापेक्षा</summary>
<blockquote>
<p>ननु अथातः शब्दयोर् अन्यतरेणालम् इति</p></blockquote>
<p>चेत् न;</p>
<p><strong>अथ</strong>-शब्दस्यानन्तर-कालम् उपस्थापयतो वर्तिष्यमाण-<strong>ब्रह्म-जिज्ञासा</strong>-विशेषणतया,<br>
<strong>अतः</strong>-शब्दस्य-वृत्त-हेतु-भाव-परतया चापर्यायत्वात्</p>
<p>प्रतिज्ञा-हेतु-रूपेण पदयोर् भिन्न-प्रयोजनत्वाच् च ॥</p>
<blockquote>
<p>ब्रह्म-जिज्ञासा कर्तव्येति हि प्रतिज्ञा</p></blockquote>
<p>+इति चेत्, न ;</p>
<p>ब्रह्मजिज्ञासेति +++(साध्य-)+++धर्मि&ndash;निर्देशः, अथेति साध्य-धर्मोक्तिः ।
न कर्तव्यता-मात्रं साध्य-धर्मः ;
अपि त्व् आनन्तर्य-विशिष्ट-कर्तव्यत्वम् ।</p>
<details><summary>वीरराघवः</summary>
<p>1 कर्तव्यत्वमिति । इदं चारम्भणीयत्वम् आरम्भ-योग्यत्व-रूपम्,<br>
न त्व् आज्ञापनादि-विषयत्व-रूपम्<br>
इति अथ-शब्दस्य प्रस्तावार्थकत्व-खण्डक-टीकात एव सुगमम् ।<br>
तत्रारम्भ एव न भवति कारणाभावाद्<br>
इति शंकायां<br>
कारण-सद्-भावो हेतू क्रियते <strong>अत</strong> इति ।</p>
<p>पूर्वोत्तर-मीमांसयोर् एक-व्याख्यान-ग्रन्थत्वात् पूर्व-सिद्धः कर्म-विचार एव<br>
&lsquo;<strong>अत</strong>&rsquo; इति गृह्यते ।<br>
एतद्-धेतु-सत्त्वेऽपि हेत्व्-अन्तरस्य नित्यानित्य-वस्तु-विवेकादेर् अपेक्षिततया<br>
आरम्भ-विलम्ब-शंकादि-भावात्<br>
तत्-परिहारः क्रियते <strong>अथेति</strong> ।</p>
<p>एवं कर्म-विचारानन्तर्य-विशिष्टम् आरम्भ-योग्यत्वम् अस्तीति साध्ये स्थिते,<br>
&lsquo;अत&rsquo; इत्य् उच्यमानो हेतुर्<br>
न कर्म-विचार-मात्रम् ;<br>
किं तु पुष्कल-सामग्री -<br>
एक-कारण-मात्रेणानन्तर्यस्य दुस्-साधत्वात् ।</p>
<p>तत्र ब्रह्म-विषयकापात-प्रतीतिः कर्म-निर्णयश् चेति<br>
द्वयम् एव विवाद-विषय इति<br>
तद्-अस्तित्व-सूचनाय तद्-धेतू-करणम् एव अतः-शब्दाभिप्रेतम ।<br>
इदं द्वयम् अपि प्रकृतम् एव,<br>
कर्म-विचारात् प्राक्-काल-प्रभृति ब्रह्मापात-प्रतीतेर् अपि सद्-भावात् ।</p>
<p>एवम् अपि पूर्वं ब्रह्म-जिज्ञासाया अकरणं<br>
कर्म-जिज्ञासायास् तत्-प्रति-बन्धकत्वात् ।</p>
<blockquote>
<p>अथ कर्म-विचारस्य +++(ब्रह्म-निभ-)+++सिद्ध-व्युत्पत्त्य्-अभाव-निर्णय-घटिततया<br>
ब्रह्मापात-प्रतीति-विघटकत्व-चिन्तया,<br>
पूर्वम् आपात-प्रतीति-स्थित्या कर्तुम् अर्हाऽपि ब्रह्मजिज्ञासा<br>
कर्म-विचारात् पश्चाद् अकर्तव्यैव सिद्धा</p></blockquote>
<p>इति शंकायां<br>
तन्-निरासाय <strong>अथातश्</strong>-शब्दौ ।<br>
तथा कर्म-निर्णयस्य कर्म-फल-स्थैर्य-विषयकत्व-संभवात् प्रतिबन्धकत्वम् एवेति शंका-परिहारार्थञ् चातःशब्दः ।<br>
एवञ् चाल्पास्थिर-फलकत्व-प्रकारक-कर्म-निर्णयो ब्रह्मापात-प्रतीतिश् च मिलितौ हेतुः । +++(5)+++<br>
इदम् एव वक्ष्यति, हेतुश् च विशिष्ट इति ।</p>
</details>
<p>एवम् <strong>अथातः</strong>-पदयोः प्रतिज्ञा-हेत्व्-अर्थत्वेन विभागः,<br>
&ldquo;अथातो धर्मजिज्ञासा&rdquo; इत्य्-अत्रापि समानः ।<br>
एवम् अर्थ-भेदस्याविवक्षितत्वेन हि,<br>
&ldquo;अथ योगानुशासनम्&rdquo;, &ldquo;अथ शब्दानुशासनम्&rdquo; इत्यादिष्व् अतश्-शब्दाप्रयोगः ॥+++(5)+++</p>
<blockquote>
<p>ननु ब्रह्म-जिज्ञासा-पद-सामर्थ्याक्षिप्ततया<br>
बुद्धि-स्थस्य कर्म-विचारस्य हेतु-भावो<br>
ऽतश्-शब्दावगन्तव्य<br>
इति किम् अथ-शब्देन ॥</p></blockquote>
<p>मैवम् ।<br>
आनन्तर्योक्ति-मुखेन<br>
तस्य हेतोः शास्त्रान्तर-श्रवण-व्यवधान-नैरपेक्ष्य-द्योतनार्थत्वाद् <strong>अथ</strong>-शब्दस्य ।<br>
ततश् च वेदान्त-श्रवणात् पूर्वं<br>
शास्त्रान्तर-श्रवणेन विना<br>
संपादयितुम् अशक्यत्वात्, शास्त्रान्तराणाम् अनवसर-ग्रस्तत्वाच् च<br>
शास्त्रान्तर-सापेक्षाणां नित्यानित्य-वस्तु-विवेकादीनां पूर्व-वृत्तत्व-व्युदासः फलितः स्यात् ॥</p>
<blockquote>
<p>ननु न यत् किञ्चिदतीतं<br>
पूर्ववृत्तत्वेन वक्तव्यम् ;<br>
अतिप्रसङ्गात् ।<br>
अतो वर्तिष्यमाणोपयुक्तम् एव पूर्व-वृत्तम् अथ-शब्दोपस्थापितम् इति,<br>
तस्य हेतुत्वम् अपि शास्त्रान्तर-श्रवण-नैरपेक्ष्यवत्<br>
तेनैव वस्तु-सामर्थ्येन सिद्धम्<br>
इति किम् अतः-शब्देन ? ॥</p></blockquote>
<p>नैवम् । 2 अथ-शब्दाक्षिप्त-हेत्व्-असिद्धि-शङ्का परिहारार्थत्वाद् अतश्-शब्दस्य ।<br>
हेतुश् च विशिष्टः ।<br>
तस्य विशेषणांश-विशेष्यांशयोर् अ-सिद्धि-शङ्का तत्-परिहार-प्रकारौ<br>
सूत्र-काराभिप्रेतौ परस्तात् दर्शयिष्येते<br>
इति प्रयोजनवत्तरं पद-द्वयम् ॥</p>
<details><summary>वीरराघवः</summary>
<p>2 अथ-शब्दाक्षिप्त-हेत्व् इति कथनम्<br>
हेतुत्वार्हस्यैवानन्तर्य-प्रतियोगितया<br>
अथ-शब्देनाऽऽक्षेपात् ।<br>
न पुनर्हेतुत्वम् अप्याथ-शब्दाक्षिप्तम् ।</p>
</details>
</details>
<details open><summary>विश्वास-प्रस्तुतिः</summary>
<p>अधीत-साङ्ग&ndash;स-शिरस्क&ndash;वेदस्य<br>
+++(&ldquo;स्वर्गकामो ज्योतिषा यजेत; प्रतिवसन्तं यजेत&rdquo; इत्यादीनाम् आपाततो विचारेणापि)+++<br>
+अधिगताल्पास्थिर-फल-केवल-कर्म-ज्ञानतया<br>
सञ्जात-मोक्षाभिलाषस्य<br>
+अनन्त-स्थिर-फल&ndash;ब्रह्म-जिज्ञासा ह्य् अनन्तर-भाविनी ।</p>
</details>
<details><summary>Thibaut</summary>
<p>For the fact is that the enquiry into (lit.&rsquo;the desire to know&rsquo;) Brahman&ndash;the fruit of which enquiry is infinite in nature and permanent&ndash;follows immediately in the case of him who, having read the Veda together with its auxiliary disciplines, has reached the knowledge that the fruit of mere works is limited and non-permanent, and hence has conceived the desire of final release.</p>
</details>
<details><summary>मूलम्</summary>
<p>अधीतसाङ्गसशिरस्कवेदस्याधिगताल्पास्थिरफलकेवलकर्मज्ञानतया सञ्जातमोक्षा-भिलाषस्याऽनन्तस्थिरफलब्रह्मजिज्ञासा ह्यनन्तरभाविनी ।</p>
</details>
<details><summary>श्रुत-प्रदीपिका</summary>
<p>अत्रेत्यादिसूचितं वृत्तं वर्तिष्यमाणं तयोर्हेतुहेतुमद्भावं च विवृण्वन् वर्तिष्यमाणस्यानन्तर्यं च घटयति - अधीतेति ।</p>
<p>साङ्गशब्देनाध्ययनस्यापातप्रतीतिहेतुत्वं द्योतितम् ;<br>
सशिरस्क शब्देन व्याख्यानपौर्वापर्य-निमित्त-व्याख्येय-पौर्वापर्यं<br>
भाग-द्वयस्यैक-प्रबन्धत्वं कृत्स्नाध्ययनं च;<br>
कर्म-ज्ञान&ndash;ब्रह्म-जिज्ञासा पदाभ्यां वृत्त-वर्तिष्यमाणे ;<br>
केवल-शब्देन ब्रह्मज्ञानवैधुर्यम् ; अल्पास्थिरानन्तस्थिर शब्दाभ्यां हेतुहेतुमद्भावः ; अनन्तरभाविनीति पदेन अथातः शब्दद्वयफलितं हेतुपौष्कल्यं च । तस्मिन् सति हि फलानन्तर्यम् । अनन्तस्थिरफल शब्दो ब्रह्मविशेषणम् ; ब्रह्मजिज्ञासाया वा ; तस्यास्तथात्वं सद्वारकम् ।</p>
</details>
<details><summary>श्रुत-प्रकाशिका - अधीत-साङ्ग-सशिरस्क-वेदस्य</summary>
<p>[[१४]]</p>
<p>अथेति-पद-सूचित-ब्रह्म-जिज्ञासा-पद-सामर्थ्य-सिद्धं वृत्तम्, वर्तिष्यमाणम्,<br>
तयोर् हेतु-हेतुमद्-भावं च विवृण्वन्<br>
उक्तम् आनन्तर्यम् उपपादयति <strong>अधीतेति</strong> ।<br>
कर्म-ज्ञान&ndash;शब्देन वृत्तम् उक्तम् ;<br>
ब्रह्म-जिज्ञासा-पदेन वर्तिष्यमाणम् उक्तम् ।<br>
अल्पास्थिर-फल-<br>
अनन्त-स्थिर-फल-शब्दाभ्यां हेतु-हेतुमद्-भावो दर्शितः ।</p>
<p><strong>केवल</strong>-शब्देन ब्रह्म-ज्ञान-पूर्वक कर्म-व्यावृत्तिः ।</p>
<p>कर्म-ज्ञानस्यैव पूर्व-वृत्तत्वं कथम्,<br>
अनन्त-स्थिर-फलापात-प्रतीतिश् च कथम् इति शङ्कायाम्<br>
<strong>अधीतेत्य्</strong>-आदिपदेन तद्-उपपादनम् ।</p>
<p><strong>स-शिरस्क&ndash;वेद</strong>-शब्देन कृत्स्नाध्ययनस्य विहितत्वं,<br>
व्याख्यान-पौर्वापर्य-हेतु-भूत व्याख्येय-पौर्वापर्य-नियमः भाग-द्वयस्यैक-प्रबन्धत्वं च सूच्यते ।</p>
<p><strong>साङ्ग</strong>-शब्देनानन्त-स्थिर-फलापात-प्रतीति-जनकत्वे हेतुर्-दर्शितः ।</p>
<blockquote>
<p>&quot; कृष्णपक्षे तथाऽङ्गानि &ldquo;,</p></blockquote>
<blockquote>
<p>&ldquo;उपनीय तु यः शिष्यं<br>
वेदमध्यापयेद् द्विजः ।<br>
सकल्पं सरहस्यं च<br>
तम् आचार्यं प्रचक्षते &quot;</p></blockquote>
<p>इत्य्-आदि-वचनानि<br>
अधीत-साङ्ग&ndash;स-शिरस्क-वेदस्येत्य्-अत्राभिप्रेतानि ।</p>
<p>एवम् <strong>अधीतेत्य्</strong>-आदि-षष्ठ्य्-अन्त-विशेषण-द्वयेन ब्रह्म-जिज्ञासा-पद-सामर्थ्यानुगृहीत-<br>
+<strong>अथातः</strong>-शब्दोपस्थापितो ऽधिकारि-विशेषः प्रदर्शितो भवति ।<br>
समधिगत-कर्मा सांसारिक-फल-निर्विण्णो ऽनन्त-स्थिर-फलाकाङ्क्षी हि<br>
शास्त्रम् अधिकरोति।</p>
<details><summary>वीरराघवः</summary>
<p>शास्त्रम् अधिकरोतीति ।<br>
पुरुषं शास्त्रम् अधिकरोति,<br>
पुरुषः शास्त्रेणाधिक्रियत इति प्रयोगः तन्त्रप्रसिद्धः ।<br>
तद्वत् पुरुषः शास्त्रे अधिकरोति,<br>
पुरुषः शास्त्रम् अधिकरोतीति प्रयोगो ऽप्य् अस्तीति ध्येयम् ।</p>
</details>
</details>
<details><summary>श्रुत-प्रकाशिका - अनन्त-स्थिर-फला</summary>
<p><strong>अनन्त-स्थिर-फल</strong>&ndash;ब्रह्म-जिज्ञासेति -<br>
अनन्त-स्थिर-फल-रूपस्य ब्रह्मणो जिज्ञासेत्यर्थः ।</p>
<p>अनन्त-स्थिर-फलत्वस्य ब्रह्म-जिज्ञासा-विशेषणत्वे जिज्ञासायास् तथात्वम्<br>
आगमोत्थ-विवेकादि-जन्य-ज्ञान-द्वारेणेति द्रष्टव्यम् ।</p>
</details>
<details><summary>श्रुत-प्रकाशिका - हेतुः</summary>
<p><strong>अनन्तर-भाविनीति</strong> पदेन<br>
+<strong>अथातश्</strong>-शब्द-फलितं<br>
हेतोः शास्त्रान्तर-नैरपेक्ष्यं विवक्षितम् ।</p>
<p>कर्म-विचारानन्तरं ब्रह्म-विचारस्य कर्तव्यत्वे</p>
<p>कर्मणाम् अल्पास्थिर-फलत्व-निर्णय-सहित&ndash;<br>
+अनन्त-स्थिर-फलापात-प्रतीतिर् इत्य् अयं विशिष्ट-हेतुः -</p>
<p><strong>अतश्</strong>-शब्देन वृत्तस्य कर्म-विचारस्य हेतुतयोक्तत्वात्,</p>
<p>कर्म-विचारस्य साङ्गाध्ययन-जन्यानन्त-स्थिर-फलापात प्रतीति-पूर्वकत्वात्,</p>
<p>+++(कर्म-)+++आवृत्ति-विधानादिभिः +++(←प्रतिवत्सर-स्वर्ग-फलक-चातुर्मास्य-विधानवत्)+++ कर्मणाम् अल्पास्थिर फलत्वावगम-हेतुत्वाच् च ।+++(5)+++</p>
<p>अयं विशिष्ट-हेतुः अधिगताल्पास्थिर-फल&ndash;केवल-कर्म-ज्ञानतया<br>
<strong>सञ्जात-मोक्षाभिलाषस्येत्य्</strong> अनेनोक्तः ।</p>
</details>
<details><summary>श्रुत-प्रकाशिका - कर्माधीत्य्-अपेक्षा</summary>
<p>अत्र <strong>अधिगतेति</strong><br>
कर्मणः<br>
फल-द्वारा +++(→फल-त्यागेन)+++ हानाय<br>
ज्ञातव्यत्वं कण्ठोक्तम् ।<br>
स्व-रूपेण+++(→भगवच्छेषतया)+++ +उपादानाय +++(कर्मणो)+++ ज्ञातव्यत्वम् अपि कर्म-विचार-पूर्व-वृत्तत्वे हेतुः ।+++(5)+++</p>
<blockquote>
<p>&ldquo;अपेक्षित-कर्म&ndash;स्व-रूप&ndash;ज्ञानं<br>
केवल-कर्मणाम् अल्पास्थिर-फलत्व-ज्ञानं च<br>
कर्म-मीमांसावसेयम्”</p></blockquote>
<p>इति हि वक्ष्यते ।</p>
<p>तत्र स्वरूपेणोपादेयता-प्रतीतिर्<br>
अनन्त-स्थिर-फलापात-प्रतीत्य्-अन्तर्भूता;<br>
उपाय&ndash;तद्-इति-कर्तव्यता-विशेषैः सहैव<br>
ह्य् अनन्त-स्थिर-फलापात-प्रतीतिर् इति<br>
विशिष्ट-हेत्व्-अन्तर्भावः;<br>
उपरितन-ग्रन्थाविरोधश् च ।</p>
</details>
<details><summary>श्रुत-प्रकाशिका - प्रतिबन्धकाभावः</summary>
<blockquote>
<p>ननु कर्म-विचारो ब्रह्म-विचारस्य निर्-अपेक्ष-हेतुश् चेत्,<br>
कृत-कर्म-विचारैः सर्वैर् अपि<br>
ब्रह्म विचार्येत –<br>
इति स्वर्गार्थ-कर्मानुष्ठात्र्&ndash;अ-भाव&ndash;प्रसङ्गः ॥</p></blockquote>
<p>मैवम् -<br>
अ-श्रुत&ndash;मीमांसत्वे ऽप्य् उपाध्यायादि-वचनाद् ये ऽनुतिष्ठन्ति<br>
तेषां स्वर्गार्थानुष्ठानाविरोधात्,</p>
<p>श्रुत्वा ऽपि ये स्वर्गार्थिनः,<br>
तेषाम् अ-दृष्ट&ndash;वैगुण्यात् असमीचीन-व्याख्यान-श्रवण-मूलस्यामुमुक्षत्वस्य संभवाच् च ।</p>
<p>साङ्गाध्ययनं कर्म-विचार&ndash;पूर्व-वृत्तं चेत्,<br>
अधीत-साङ्गवेदैः सर्वैर् अपि कर्म विचार्येत ।<br>
न च तथा क्रियते ।<br>
वेदेऽधीतेऽप्य् अश्रुत-कर्म-मीमांसा हि बहवो दृश्यन्ते ॥</p>
<p>[[१५]]</p>
<blockquote>
<p>तेषां कर्म-विचारानधिगतिर्<br>
अ-दृष्ट&ndash;देश-कालादि-वैगुण्यात्;<br>
न तु साङ्गाध्ययनस्य पूर्व-वृत्तत्वाभावाद्</p></blockquote>
<p>इति चेत्-<br>
तद् इहापि तुल्यम् ।</p>
<p>तथा</p>
<blockquote>
<p>साधन-चतुष्टयादि+++(=विवेकः, शमदमादिः, विरक्तिः, मुमुक्षुता)+++-लाभे ऽप्य्<br>
अनधिगत&ndash;ब्रह्म-विचारानेक-पुरुष-दर्शनात्<br>
साधन-चतुष्टयादेर् ब्रह्म-विचारं प्रति नियमेन हेतुत्वं कथम्</p></blockquote>
<p>इति परिचोदिते,<br>
तत्-पूर्व-वृत्तत्व-वादिभिर् अपि<br>
अ-दृष्टादि&ndash;वैगुण्याद् अ-दोष<br>
इति परिहर्तव्यम्;<br>
तद् इहापि तुल्यम् ।<br>
दुष्-परिहर-दूषणान्तर&ndash;सद्-भावस् तेषां वैषम्यम् ।</p>
<p>तस्मात् घट-निष्पत्तेः<br>
कुलालादिवत्<br>
ब्रह्म-विचारस्य कर्म-विचारः पूर्व भावित्वेन नियतः;<br>
दृष्टादृष्ट-प्रतिबन्धक-विरहितस्य समीचीनः कर्मविचारो ब्रह्म-विचार-सामग्रीति<br>
न कश्चित् दोषः ।</p>
<p>एवम् <strong>अथातः</strong>शब्दार्थो निरूपितः ।</p>
</details>
<h2 id="बरहमण-जजञस">ब्रह्मणो जिज्ञासा</h2>
<details open><summary>विश्वास-प्रस्तुतिः</summary>
<p>ब्रह्मणो जिज्ञासा - ब्रह्म-जिज्ञासा,<br>
ब्रह्मण इति कर्माणि षष्ठी<br>
&ldquo;कर्तृ-कर्मणोः कृती&quot;ति विशेष-विधानात् ।</p>
</details>
<details><summary>Thibaut</summary>
<p>The compound &lsquo;brahmajijñāsā&rsquo; is to be explained as &rsquo;the enquiry of Brahman,&rsquo;<br>
the genitive case &lsquo;of Brahman&rsquo; being understood to denote the object;<br>
in agreement with the special rule as to the meaning of the genitive case, Pāṇini II, 3, 65.</p>
</details>
<details open><summary>विश्वास-टिप्पनी</summary>
<p>&ldquo;अथातो धर्मजिज्ञासा&rdquo; इत्यत्र मीमांसकैः<br>
&ldquo;धर्माय जिज्ञासा&rdquo; इति विग्रहे दर्शितः।<br>
वेङ्कटनाथार्येण चान्यथा प्रतिपादितम्।<br>
तादृशो भ्रमो ऽत्र वारणीय इति प्रयासः।</p>
</details>
<details><summary>मूलम्</summary>
<p>ब्रह्मणो जिज्ञासा - ब्रह्मजिज्ञासा, ब्रह्मण इति कर्माणि षष्ठी &ldquo;कर्त्तृकर्मणोः कृती&quot;ति विशेषविधानात् ।</p>
</details>
<details><summary>श्रुत-प्रदीपिका</summary>
<p>अथैकपद्यहेतुभूतसमासार्थं निरूपयन् विभक्त्यन्तरव्यावृत्त्यर्थं व्यस्य निर्दिशति - ब्रह्मण इति । पञ्चमीमर्थान्तरशङ्कां च व्यपनुदन्नाह - ब्रह्मण इतीति । कुत इत्यत्र आह - कर्तृकर्मणोः कृतीति । कर्मत्वे सति विषयत्वं प्रयोजनत्वं च सिध्येदिति भावः ।</p>
</details>
<details><summary>श्रुत-प्रकाशिका - सङ्गतिः</summary>
<p>अथ ब्रह्मजिज्ञासापदार्थ विवक्षुस्<br>
तदैकपद्यस्य समासनिबन्धनत्वात् प्रथमं समासार्थं निरूपयति ब्रह्मण इत्यादिना ।</p>
</details>
<details><summary>श्रुत-प्रकाशिका - षष्ठी-निश्चयः</summary>
<p>कर्मत्वकरणत्वादिसंबन्धविशेषेषु इतराः विभक्तयः, “कर्मणि द्वितीया&rdquo; इत्यादिभिः सूत्रैर्विहिताः । “षष्ठी शेषे &quot; इति सूत्रेण संबन्धसामान्ये षष्ठी विहिता ।</p>
<p>अत्र तस्याः सामान्य-विषयत्वम् आशङ्कय<br>
कर्म-विषयत्वं निश्चीयते :<br>
तत्र सामान्येन समासस्यानेक-विभक्ति-साधारणत्वात् विभक्त्य्-अन्तर-शङ्का-व्यावृत्यर्थम्<br>
इह तेषाम् अनुपपत्तिम् अभिप्रयन्<br>
पदं विगृह्णाति &ldquo;ब्रह्मणो जिज्ञासे&quot;ति ।</p>
<p>चतुर्थी-परिग्रहे प्रयोजनत्व-सिद्धाव् अपि प्रकृतिविकारभावाभावे चतुर्थीसमासायोगात् तदपरिग्रहः ।<br>
&ldquo;सप्तमी&rdquo; इति योगविभागाद् ब्रह्मणि जिज्ञासेति समासेऽपि ब्रह्मणो विषयत्वमात्रं स्यात्,<br>
न तु प्रयोजनत्वमिति सप्तम्यपरिग्रहः ।<br>
शङ्कुला (लया) खण्ड इतिवत् तृतीया-समासे<br>
विषयत्व-प्रयोजनत्वे न सिद्ध्यत इत्यभिप्रायः ॥</p>
<p>ब्रह्मण इति शब्दरूपस्य षष्ठीपञ्चमीसाधारण्यात्<br>
षष्ठयाश् चानेकार्थत्वात् तन्निर्णयार्थम् आह &ldquo;ब्रह्मण इती&quot;ति ।<br>
कुत इत्यत्राह - कर्तृकर्मणोर् इति ।</p>
</details>
<details><summary>श्रुत-प्रकाशिका - कर्मत्व-निश्चयः</summary>
<p>षष्ठ्याः कर्तृकर्मसाधारण्येऽपि जिज्ञासा-कर्तृत्वं ताप-त्रयातुरस्यैव,<br>
ब्रह्मणस्तु कर्मत्वम् इत्य् अभिप्रायेण<br>
ब्रह्मण इति कर्मणि षष्ठीत्युक्तम् ।</p>
<p>कर्मणि षष्ठीस्वीकारे ब्रह्मणो विषयत्वप्रयोजनत्वे सिद्धयेतामिति भावः ।</p>
</details>
<details><summary>श्रुत-प्रकाशिका - आभिधानिकताक्षेपः</summary>
<p>[[१७]]</p>
<blockquote>
<p>ननु विग्रह-वाक्येऽपि<br>
कथं कर्मत्वम् आभिधानिकम् ? प्रयुज्यमानाऽपि ह्य् उपपद-विभक्तिर् निरर्थिका ।<br>
तद्-विधानं - दाराः, कलत्रम् इति+++(पत्न्यर्थे-निरर्थक-लिङ्ग-वचन-)+++वत् प्रयोग-साधुत्वाय +++(न त्व् अर्थ-बोधनाय)+++।<br>
अर्थस् त्व् अर्थ-सामर्थ्याक्षिप्तः ।<br>
अत +++(प्राचुर्यात्, पद-मात्र-श्रवणतो ग्राह्यत्वात्)+++ एव हि कारक-विभक्तेर् उपपद-विभक्ति-दौर्बल्यम् ।+++(5)+++<br>
+++(विग्रह-वाक्ये ह्य् एवं चेत्)+++<br>
समासे त्व् अ-प्रयुक्ताया उपपद-विभक्तेः कथंतरां कर्मत्वाभिधायकत्वम्</p></blockquote>
<p>इति चेत् - उच्यते ।</p>
</details>
<details><summary>श्रुत-प्रकाशिका - कृदन्त-श्रवणात् परिहारः</summary>
<p>आभिधानिकवत् कृदन्त-पद-प्रयोगेण शीघ्र-धी-विषयत्व-साम्याद् आभिधानिकत्वोक्तिः +++(न लाक्षणिकता काचित्)+++।<br>
पदान्तर-श्रवणापेक्षामात्रात्<br>
नाक्षेपादिवत् विलम्बाधिक्यम्<br>
+++(←&ldquo;जिज्ञासा-कर्म किम्&rdquo; इत्यत्र)+++ ।<br>
सामान्य-षष्ठी-पक्षे संबन्ध-सामान्यं प्रतिपद्य<br>
जिज्ञासा-शब्दार्थ-गत-सकर्मकत्व-स्वभावालोचनया ऽर्थ-विशेषावगमाद् अपि<br>
कृदन्त-श्रवणमात्र-भुवः कर्मत्व-धियः शीघ्रत्वाद्</p>
<p>इति कश्चित् परिहारः ।</p>
</details>
<details><summary>श्रुत-प्रकाशिका - विलम्बित-धीत्वेऽप्य् अभिधेति परिहारः</summary>
<p>&quot; कर्मणि द्वितीया&rdquo; इतिवत्,<br>
&ldquo;कर्तृकर्मणोः कृति&rdquo; इति सप्तम्य्-अन्त-निर्दिष्टयोः कर्तृ-कर्मणोर् अभिधेयत्वम्<br>
+++(व्याकरण-)+++अनुशासन-स्वारस्यानुगुणम्<br>
इति भाष्यकाराभिप्रेतः परिहार<br>
इति सम्प्रदायः ।</p>
<p>कारक-विभक्तेर् उपपद-विभक्ति-वैषम्यं<br>
पदान्तर-योग-विहितत्व-रूपम् अस्त्य् एव ।<br>
न च पदान्तर-योगावगम्यत्वम् आभिधानिकत्व-विरोधि;<br>
तस्य क्वचिन् मुख्यार्थ-व्यवस्थापकत्व-दृष्टेः -<br>
यथा &lsquo;आदित्यस्य गावः+++(=किरणानि)+++ प्रकाशयन्ति&rsquo; इत्यादिषु ।<br>
न हि तत्राऽऽदित्यादि-पदान्तर-योगेन गोशब्दस्य किरण-परत्वं लाक्षणिकम् ।</p>
<p>+++(एवं विलम्बित-धी-हेतुता न सर्वत्र दोषाय - अभिधाबाधाभावे।<br>
अयं न्यायो ऽग्रे &ldquo;तत्त्वमसी&quot;त्यत्र त्वच्-छब्दस्य भगवत्-पर्यन्ताभिधायित्वे ऽपि प्रयोक्ष्यते।)+++<br>
+++(5)+++</p>
<p>पदान्तर-परामर्श-सापेक्षत्वेन विलम्बित-धी-हेतुर् उपपद-विभक्तिः,<br>
कारक-विभक्तिस् तु तन्-निरपेक्षत्वात् शीघ्रधी-हेतुर् इति प्राबल्य-दौर्बल्य-विभाग एव;<br>
न तु सार्थकत्व-निरर्थकत्वाभ्यां वैषम्यम् ।<br>
विभक्त्य्-अश्रवणाद्<br>
अमुख्यत्वं तु परिहृतम् ।</p>
</details>
<details open><summary>विश्वास-प्रस्तुतिः</summary>
<p>यद्य् अपि सम्बन्ध-सामान्य-परिग्रहे ऽपि जिज्ञासायाः कर्मापेक्षत्वेन कर्मार्थत्व-सिद्धिः,<br>
तथा ऽप्य् आक्षेपतः प्राप्ताद् आभिधानिकस्यैव ग्राह्यत्वात्<br>
कर्मणि षष्ठी गृह्यते ।</p>
</details>
<details open><summary>विश्वास-टिप्पनी</summary>
<p>अत्र व्याकरण-विशेष-प्रदर्शनं स्व-प्रामाणिकतायाः, सूत्रप्रामाण्यं चाभिव्यञ्जयितुम्,<br>
अपि चात्रोक्ताः केचिद् विषया अग्रे वेद-वाक्य-मीमांसायाम् प्रयोक्ष्यन्त इति।<br>
श्रुत-प्रकाशिकायाम् इतोऽपि विस्तारः।</p>
</details>
<details><summary>Thibaut</summary>
<p>It might be said that even if we accepted the general meaning of the genitive case&ndash;which is that of connexion in general&ndash;<br>
Brahman&rsquo;s position (in the above compound) as an object would be established by the circumstance that the &rsquo;enquiry&rsquo; demands an object;<br>
but in agreement with the principle that the direct denotation of a word is to be preferred to a meaning inferred<br>
we take the genitive case &lsquo;of Brahman&rsquo; as denoting the object.</p>
</details>
<details><summary>मूलम्</summary>
<p>यद्यपि सम्बन्धसामान्यपरिग्रहेपि जिज्ञासायाः कर्मापेक्षत्वेन कर्मार्थत्वसिद्धिः, तथाप्याक्षेपतः प्राप्तादाभिधानिकस्यैव ग्राह्यत्वात्कर्मणि षष्ठी गृह्यते ।</p>
</details>
<details><summary>श्रुत-प्रदीपिका</summary>
<p>सामान्यविध्यपेक्षया प्रतिपदविधेर्बलीयस्त्वेऽपि प्रतिपदे समासनिषेधात् परंपरासंबन्धस्यापि संबन्धसामान्यान्तर्भावेन ब्रह्मानुबन्धिनामुपायादीनामपि जिज्ञास्यत्वसिद्धेः सामर्थ्यात् ब्रह्मणः कर्मत्वाक्षेपाच्च सामान्यपरत्वमाशङ्क्याह - यद्यपीति । परिग्रहेऽपि इत्यत्र परिणा अनुबन्धिनां जिज्ञास्यतासिद्धिर्द्योतिता । कर्मार्थत्वसिद्धिः ; षष्ठ्या इति शेषः । आभिधानिकस्यैव ग्राह्यत्वादिति ; उपपदविभक्तिरपि कारकविभक्तिवत् कर्मणि द्वितीया इत्यादिवत् कर्तृकर्मणोः कृति इत्यादिशब्दानुशासनस्वारस्यादर्थवतीति भाष्यकाराभिप्रायः । एव कारेण विलम्बितधीहेत्वपेक्षया शीघ्रधीहेतोर्बलीयस्त्वमभिप्रेतम् । प्रधानस्याप्रधानानां च कर्मत्वाक्षेपादपि प्रधानस्याभिधानिकत्वमितरेषामाक्षिप्तत्वं च युक्तमित्यर्थः ।</p>
</details>
<details><summary>श्रुत-प्रकाशिका - सम्बन्ध-सामान्य-शङ्का-कारणम्</summary>
<blockquote>
<p>ननु तर्हि कथं यद्यपीत्यादेः संबन्ध सामान्यपरिग्रहशङ्काविषयस्य भाष्यस्योत्थानं युज्यते !</p></blockquote>
<p>॥ उच्यते ।</p>
<p>संबन्ध-सामान्य-स्वीकारेऽपि<br>
जिज्ञासा-पद-सामर्थ्याद् ब्रह्मणः कर्मत्वसिद्धेः,<br>
परम्परया संबन्धिनाम् उपायोपासक-प्रतिबन्धादीनाम् अपि जिज्ञास्यत्वसिद्धेः ; प्रतिपद-विहित-षष्ठ्याः समास-निषेधाच् च ।</p>
<p>तत्र सामर्थ्यात् षष्ठ्याः कर्मार्थत्वसिद्धिं<br>
ब्रह्मानुबन्धिनाम् अपि जिज्ञास्यत्वसिद्धिञ्च शङ्कते &ldquo;यद्यपी&quot;ति ।</p>
</details>
<details><summary>श्रुत-प्रकाशिका - परिग्रह-शब्दः</summary>
<p>संबन्धसामान्यपरिग्रह इत्यत्र परिणा ब्रह्मानुबन्धिनामपि जिज्ञास्यत्वसिद्धिः सूच्यते ।</p>
<p>परितो ग्रहणेन हि परितः स्थितानामपि ग्राह्यत्वं लभ्यते । अत एवं ह्यत्तरत्र &lsquo;गृह्यत&rsquo; इत्युक्तम् ; न तु &lsquo;परिगृह्यत&rsquo; इति ।</p>
<p>(1 प्रतिबन्धेति ; परित इति । ब्रह्मणो विचारस्य च यः संबन्धः तस्य परितो ग्रहणं नाम परम्परासंबन्धैः सह संबन्धत्वेन ग्रहणम् । तेनार्थपञ्चकान्तर्गतानां ब्रह्मप्राप्ति-तत्कर्तृ-तदुपाय-तद्विरोधिनां ब्रह्म परितः स्थितानामपि विचार्यत्वं लभ्यत इति । )</p>
</details>
<details><summary>श्रुत-प्रकाशिका - कर्मणि षष्ठेः शीघ्रधी-ग्राहिता</summary>
<p>तदुभयं परिहरति तथापीति ।<br>
अत्रायम् अर्थः -<br>
प्रधानस्य ब्रह्मणः अप्रधानानाम् अन्येषां च कर्मत्वस्याक्षेप-सिद्धत्वाद् अपि<br>
प्रधान-कर्मत्वस्याऽऽभिधानिकत्वम्,<br>
इतैरषां प्रधानसंबन्धाद् आकाङ्क्षावशाच् च<br>
कर्मत्वस्य सामर्थ्य-सिद्धत्वं च स्वीकर्तुं युक्तम् इति ।</p>
<p>अतः प्रतिपदविहिता षष्ठी ग्राह्या;<br>
“विलम्बितधीहेतोः शीघ्रधी-हेतुर् बलीयान्&rdquo; इति न्यायात् ।+++(5)+++</p>
<p>षष्ठ्याः संबन्ध-सामान्य-विवक्षायां हि कर्मत्वधीर् विलम्बिता स्यात्,<br>
कृद्योग-षष्ठी-विवक्षायां तु शीघ्र-भाविनी ॥</p>
<blockquote>
<p>ननु कर्तृकर्मणोर् उभयोर् अप्य् अर्थयोः सूत्र-प्रतिपन्नत्वाद विलम्बिता कर्मधीर्</p></blockquote>
<p>इति चेन्न –<br>
कर्तुर् जिज्ञासोर् अधिगत-कर्मणः प्रतिपन्नत्वात्<br>
कर्मार्थत्वम् एव हि<br>
प्रथमतरं धियम् अधिरोहेत् ।</p>
</details>
<details open><summary>विश्वास-प्रस्तुतिः</summary>
<p>न च &ldquo;प्रतिपद-विधाना षष्ठी न समस्यत&rdquo;<br>
इति कर्मणि षष्ठ्याः समास-निषेधः शङ्कनीयः -<br>
&ldquo;कृद्-योगा च षष्ठी समस्यत&rdquo;<br>
इति प्रतिप्रसव-सद्भावात् । ॥1॥</p>
</details>
<details><summary>मूलम्</summary>
<p>न च &ldquo;प्रतिपदविधाना षष्ठी न समस्यत&rdquo; इति कर्मणि षष्ठ्याः समासनिषेधः शङ्कनीयः &ldquo;कृद्योगा च षष्ठी समस्यत&rdquo; इति प्रतिप्रसव-सद्भावात् । ॥1॥</p>
</details>
<details><summary>श्रुत-प्रदीपिका</summary>
<p>समासनिषेधमाशङ्क्य परिहरति - न चेति । प्रतिप्रसवो ऽपवादापवादः । अप्रयुक्तविभक्तेरनभिधायकत्वेऽप्यनुशासनाधीनलक्ष्यार्थविशेष निर्णयाय षष्ठी व्याख्याता । प्रातिपदिकेन विभक्त्यर्थलक्षणायां तु न केवलं योग्यतादि कारणम्, अनुशासनं चापेक्षितमिति तदनुसारेण व्याख्यातम् ।</p>
</details>
<details><summary>श्रुत-प्रकाशिका</summary>
<p>१६</p>
<p>समास-निषेधम् आशङ्कय परिहरति नचेति ।<br>
चः शङ्कासमुच्चये ।<br>
<strong>प्रतिप्रसवो</strong> ऽपवादापवादः ।</p>
</details>
<details><summary>श्रुत-प्रकाशिका - सर्पिषो ज्ञानम्</summary>
<p>सर्पिषो ज्ञानम्+++(=प्रवृत्तिः)+++ इत्य्-आदि-प्रयोगेषु, &ldquo;ज्ञोऽविद्-अर्थस्य करणे&rdquo; इत्य्-आदि-सूत्र-विहितायां षष्ठयां समास-निषेधस्य सावकाशत्वम् ।<br>
सर्पिषा प्रवृत्तिरिति हि तस्य वाक्यस्यार्थः ।</p>
<p>यद्यपि ज्ञानपदं कृदन्तम्-<br>
तथापि सर्पिष इति षष्ठी<br>
न कृद्योगविहिता ।<br>
&ldquo;सर्पिषो+++(→सर्पिषा)+++ जानीते+++(=प्रवर्तते)+++&rdquo; इति तिङन्त-पदान्वयार्हत्वात्,<br>
[ज्ञा]धातोर् विभक्तेश्च प्रवृत्ति&ndash;तत्-करणार्थत्वाच् च ।</p>
<p>न हि तत् सर्वं कृद्योगविहितत्वे सिद्धयति ।<br>
अतो नात्र प्रतिप्रसव-प्राप्तिर् इति समास-निषेधस्य सावकाशत्वम् ।</p>
</details>
<details><summary>श्रुत-प्रकाशिका - षष्ठी-व्याख्येयता</summary>
<blockquote>
<p>ननु नेयं षष्ठी व्याख्येया - अप्रयुक्तत्वात् सूत्रे ।<br>
प्रयुक्त एव हि शब्दोऽर्थबोधकः ;<br>
न त्व् अप्रयुक्तः ।<br>
बोधक-शब्द एव हि व्याख्येयः ॥</p>
<p>&ldquo;अप्रयुक्ताऽपि स्मृता विभक्तिर्<br>
बोधिकेति सा व्याख्येये&quot;ति चेन् न -<br>
तत्-स्मरणेन विना ऽप्य् अर्थ-प्रतिपत्तेः ।<br>
अर्थ-प्रतिपत्तिश् च प्रातिपदिकेन लक्षणया ।<br>
लक्षणा च योग्यतादिना ।<br>
अतोऽनुशासनेन तद्-व्याख्यानम् अयुक्तम् ॥</p></blockquote>
<p>उच्यते ।<br>
अ-प्रयुक्त-विभक्त्य्-अर्थस्य<br>
प्रातिपदिकेन लक्षणा हि समासः ।<br>
अत्र लक्ष्यार्थोपलक्षणतया<br>
विभक्तिर् अनुप्रविष्टा ।<br>
अतो लक्ष्यार्थ-विशेष-निर्णयाय<br>
विग्रह-वाक्य-स्था षष्ठी व्याख्येया ॥</p>
<blockquote>
<p>तर्हि नानुशासनेन सा व्याख्येया । लाक्षणिकार्थे हि योग्यतादिनाऽवसीयते । न हि गङ्गायां घोषः इत्यत्रानुशासनवशात् कूलं लक्ष्यते ; अपि तु योग्यतादिनैवेति ॥</p></blockquote>
<p>नैवम् । सर्वासु लक्षणासु योग्यतादिनैवार्थनिर्णय [ इति ] नियमाभावात् ।<br>
स तु नियमः प्रातिपदिकेन प्रातिपदिकान्तरार्थलक्षणायाम् । प्रातिपदिकेन विभक्त्यर्थलक्षणायां तु; &lsquo;एतद्विभक्त्यर्थो लक्ष्यः ; न विभक्त्यन्तरार्थः&rsquo; इति नियमो भवति । स च शब्दानुशासनाधीन इति तद्नुरोधेन तन्निरूपणं युक्तम् ।</p>
<p>तत्र संबन्धसामान्यं लक्षयित्वा तेन कर्मत्वस्याक्षेपाद् अपि<br>
प्रथमत एव कर्मत्वस्यैव लक्षणा शब्दांनुशासनानुमता युक्ता । अतः समस्तपदलक्ष्यार्थ विशेष निर्णयायानुशासनानुरोधेन लक्ष्यार्थोपलक्षणभूता विग्रहवाक्यस्था षष्ठी व्याख्येयेति ।</p>
<p>यद्वा लुप्तविभक्तिकशब्देन विभक्त्यर्थोपस्थापनं मुख्यं स्यात् । संबन्धिनो हि लक्षणा दृष्टा ; न संबन्धमात्रस्य । विभक्त्यर्थश्च स्वयं संबन्धरूपः । न च संबन्धस्य संबन्धान्तरानपेक्षत्वेन स्वस्मिन् संबन्धि (न्ध) कार्यकरत्वालक्षणा संभवतीति वाच्यम्; संबन्धस्य स्वपरनिर्वाहकत्वानभिज्ञानामपि विभक्त्यर्थप्रतीतेः । न हि सम्बन्धः [स्व] सत्तया लक्षणाहेतुः; किन्तु ज्ञायमानतयैव । न चेत्, अतिप्रसङ्गात् । एवं लक्षणानुपपत्त्या प्रयोगस्यानन्यथासिद्धत्वात् समस्तशब्देन विभक्त्यर्थबोधनं (र्थोपस्थापनं) मुख्यम् । अमुख्यत्वेपि वा का नः क्षतिः ।</p>
</details>
<h2 id="बरहम">ब्रह्म</h2>
<details open><summary>विश्वास-प्रस्तुतिः</summary>
<p>ब्रह्मशब्देन च<br>
स्वभावतो निरस्त-निखिल-दोषो<br>
+++(स्वभावतो→)+++ ऽनवधिकातिशयासङ्खयेय-कल्याण-गुण-गणः<br>
<strong>पुरुषोत्तमो ऽभिधीयते</strong> ।</p>
</details>
<details><summary>Thibaut</summary>
<p>The word &lsquo;Brahman&rsquo; denotes the hightest Person (purushottama), who is essentially free from all imperfections and possesses numberless classes of auspicious qualities of unsurpassable excellence.</p>
</details>
<details><summary>मूलम्</summary>
<p>ब्रह्मशब्देन च स्वभावतो निरस्तनिखिलदोषोऽनवधिकातिशयासङ्खयेयकल्याण-गुणगणः पुरुषो-त्तमोऽभिधीयते ।</p>
</details>
<details><summary>श्रुत-प्रदीपिका</summary>
<p>अथ समस्तयोः पदयोः प्रथम-पदम्<br>
अनेकार्थ-साधारण्येन प्रसिद्धेः<br>
परैर् अन्यथा व्याख्यातत्वाच्च<br>
संशय-विपर्ययौ स्त इति<br>
तद्व्युदासाय व्याचष्टे - ब्रह्मेति ।</p>
<p>&ldquo;परीत्य लोकान्&rdquo; इति श्रुत्यनुसारेण पुरुषोत्तम इत्य् उक्तम् ।<br>
स्वेतर-चिद्&ndash;अ-चिद्&ndash;विलक्षणत्वं तच्-छब्दार्थः ।<br>
स्वेतरान्यत्वं तृणादेर् अप्य् अस्तीति<br>
तद्-व्यावृत्त्यर्थम्<br>
उभयलिङ्गत्वेन वैलक्षण्यमाह - स्वभावतः इत्यादिना ।</p>
<p>निखिलेति बद्धादि-व्युदासः ।</p>
<p>स्वभावतः इति मुक्त-व्यावृत्तिः ।</p>
<p>सावधिकातिशय-नित्य-व्युदासाय<br>
<strong>अनवधिकातिशय</strong> शब्दः ।+++(5)+++</p>
<p>प्रत्येकं तादृशा गुणा असंख्येयाः ।</p>
<p>एकस्य गुणस्य विधा-भेद-रूप-गुण-पुञ्जाभिप्रायो <strong>गण</strong>-शब्दः । सत्य-संकल्पत्वान्तर्भूता हि वशित्वादयः ।</p>
<p><strong>अभिधीयते</strong> ; मुख्यवृत्त्या बोध्यते ।</p>
</details>
<details><summary>श्रुत-प्रकाशिका - व्याख्येयता</summary>
<p>एवं समासान्तर्गतविभक्त्यर्थे निरूपिते समस्तयोः पदयोः प्रथमं ब्रह्मशब्दं व्याचष्टे<br>
ब्रह्मशब्देन चेति ।<br>
ब्रह्मशब्दस्य प्रधानाद्य्-अर्वाचीनार्थान्तरेषु प्रयोगदर्शनात्,<br>
इतर&ndash;व्याख्यातृभिर् ईश्वरातिरिक्त-वस्तु-परत्वेन व्याख्यातत्वात्,<br>
देवतान्तर-परत्वस्य कैश्चिद् अभ्युपगतत्वाच्च<br>
तद्-व्यावृत्यर्थं<br>
ब्रह्म-शब्देन पुरुषोत्तमोऽभिधीयते इति प्रतिजानीते ।</p>
</details>
<details><summary>श्रुत-प्रकाशिका - पुरुषोत्तमशब्दः</summary>
<p>पुरुषोत्तम-शब्दस्य रूढ्या<br>
ब्रह्म-शब्दस्य देवतान्तर-परत्वादि-व्युदासः ;<br>
अवयव-शक्त्या बद्ध-मुक्तावस्थ-चेतन-वैलक्षण्यम् उक्तम् ।</p>
</details>
<details><summary>श्रुत-प्रकाशिका - विशेषण-योगः</summary>
<p>स्वेतर-वैलक्षण्य-मात्रं तृणादेर् अप्य् अस्तीति<br>
तद्-व्यावृत्त्य्-अर्थं <strong>स्वभावत</strong>-इत्यादिना विशेषणद्वयेन (तद्वै)वै-लक्षण्यं विशिनष्टि ।</p>
<p>इदं च विशेषण-द्वयं<br>
शब्द-शक्तेर् अर्थ-सामर्थ्याच् च<br>
ब्रह्म-शब्दस्य पुरुषोत्तम-परत्व-प्रतिपादनोपयोगितयोक्तम् ;<br>
न तु प्रवृत्ति-निमित्ततया +++(बृहत्त्व-रूपया)+++;<br>
+++(मुक्तादाव् इव)+++ गुणतोऽपि बृहत्त्वे सति शब्द-शक्त्य्&ndash;अ-संकोच सिद्धेः;<br>
मुमुक्षोर् अ-शेष-दोष-निवृत्ति&ndash;<br>
निरतिशयानन्द-प्राप्ति-हेतुत्वाच् च ।</p>
<p>वाद्य्-अन्तरोक्तस्य निर्गुणत्वस्य अ-विद्यादि-दोषान्वयस्य च व्यावृत्त्य्-अर्थम्,<br>
उपाध्य्-उपहित-ब्रह्म-स्वरूपस्यैव कर्म-वश्यत्व-दुःखित्वादि-व्यावृत्य्-अर्थम्,</p>
<blockquote>
<p>ज्ञानादि-शक्ति-योग एवास्य स्वाभाविकः;<br>
सार्वज्ञ्य-निरतिशयानन्दादि-योगस् तु कादाचित्कः</p></blockquote>
<p>इति मतस्य च व्यावृत्यर्थम् इदं विशेषणद्वयम् उक्तम् ।</p>
<p>निरस्त-कतिपय-दोषत्वं निरस्त-निखिलदोषत्वं च<br>
केषांचिद् बद्धानां, मुक्तानां नित्यानाम् अप्य् अस्तीति<br>
तद्व्यावृत्त्य्-अर्थं <strong>स्वभावतो निरस्त-निखिल-दोष</strong> इत्य् उक्तम् ।</p>
<p>नित्य-सिद्धानाम् अपि +++(गरुडादीनां)+++<br>
भगवन्-नित्य-सङ्कल्पाधीनं हि नित्य-निर्दोषत्वम् ।</p>
<p>स्वभावत इत्य् उत्तरत्राप्य् +++(…←कल्याण-गुण-गणः)+++ अनुषङ्गः;<br>
तेन गुणानाम् अविद्या-कल्पितत्व[पक्ष]-व्यावृत्तिः ।<br>
&ldquo;ते ये शतम्&rdquo; इत्य्-अत्र पूर्व-पूर्व-गुणेभ्य उत्तरोत्तर-गुणानाम् अतिशयः सावधिक<br>
इति तथ्यावृत्त्य्-अर्थम् अनवधिकातिशय-शब्दः ।<br>
तत्र हि ब्रह्म-गुणातिशयस्य वाङ्-मनसागोचरतया ऽनवधिकत्वम् उक्तम् । सत्य-सङ्कल्पस्यान्तर्भूताः वशित्वादि-गुणा इति हि वक्ष्यते ।</p>
</details>
<details><summary>श्रुत-प्रकाशिका - गण-शब्दः</summary>
<p>अतः कस्मिंश्चिद् गुणे तद्-विधाभेद-रूपतया गुणानां बहूनाम् अन्तर्भावाभिप्रायो गण-शब्दः ॥</p>
<p>[[३०]]</p>
<blockquote>
<p>+++(&ldquo;अनवधिकातिशयगुणा गणेषु यस्य स&rdquo; इति)+++<br>
नन्व् अनवधिकातिशय-शब्दस्य गुण-विशेषणत्वे<br>
गण-शब्द-सामानाधिकरण्याभावाद् बहुव्रीहिर् न स्यात् ।<br>
गण-विशेषणत्वम् अप्य् अयुक्तम् ; गुण-स्वरूपस्य ह्य् अनवधिकातिशयत्वम् ; न तु गण-स्वरूपस्य ॥</p></blockquote>
<p>नैवम् ।<br>
+++(&ldquo;अनवधिकातिशया गुणगणा यस्य स&rdquo; इति)+++<br>
गण एव विशेष्य इति बहु-ब्रीहि-सिद्धिः ।<br>
तथाप्य् अर्थ-वशाद् गणान्तर्भूतैकैक-गुण-व्यक्तेर् अनवधिकातिशयत्वं फलितं स्यात् ;<br>
यथा,</p>
<blockquote>
<p>&lsquo;एषा परिषद् अभिजनवती श्रुत-शील-शालिनी&rsquo;</p></blockquote>
<p>इत्य्-अत्र श्रुतशीलादीनां परिषद्-विशेषणत्वे प्रतीतेऽपि<br>
तद्-अन्तर्भूतानाम् एव श्रुताद्य्-अन्वयः;<br>
न तु समूहस्य;<br>
ततो निर्गतानां श्रुताद्य्-अभाव-प्रसङ्गात् ।</p>
<p>अ-संख्येयत्वम् अपि गण-विशेषणं युक्तम् ;<br>
गणासंख्येयत्वे गुणासङ्ख्येयत्वं कैमुत्य-सिद्धम् ।</p>
</details>
<details><summary>श्रुत-प्रकाशिका - अनवधिकातिशयशब्दः</summary>
<p>अनवधिकातिशय-शब्देन नित्य-सिद्ध-व्यावृत्तिश् च ;<br>
तद्-गुणानां जगद्-व्यापाराननुगुणत्वेन<br>
भगवद्-गुणापेक्षया सातिशयत्वात् ।</p>
<p>तेषाम् ईश्वर-तद्-गुण-विभूति&ndash;साक्षात्-कारस्यात्यन्तानुकूलस्य निरवधिकातिशयत्वे ऽपि<br>
तादृशासंख्येय-गुणाभावात् तद्-व्यावृत्तिः ।</p>
<p>अनुषक्तेन &ldquo;स्वभावत&rdquo; इति पदेन वा नित्य-सिद्ध-व्यावृत्तिः ।<br>
तेषां तादृश-गुणकत्वं हि भगवन्-नित्येच्छाधीनम् ।<br>
स्वरूपेणानवधिकातिशयत्वाभावाच् च<br>
नित्य-सिद्धव्यावृत्तिः ।<br>
ते ह्य् अणु-स्वरूपाः ।+++(5)+++<br>
अत्र स्व-रूपस्यानवधिकातिशयत्वं गर्भितम् ;<br>
विभुत्वस्यापि गुणान्तर्भावात्;<br>
&lsquo;बृहत्त्वं च स्वरूपेण गुणैश् च&rsquo; इत्य् उपपादक-ग्रन्थोक्तेः ।</p>
</details>
<details><summary>श्रुत-प्रकाशिका - अभिधान-पुरुष-शब्दौ</summary>
<p><strong>अभिधीयते</strong> - मुख्यया वृत्त्या बोध्यते ।</p>
<p>अस्मिन् ग्रन्थे,</p>
<blockquote>
<p>“येनाक्षरं पुरुषं वेद सत्यम् ”</p></blockquote>
<p>इति श्रुतिश् चैतत्-सूत्रार्थानुवादिनी अनुसंहिता भवति ।<br>
तत्र हि,</p>
<blockquote>
<p>&quot; प्रोवाच तां तत्त्वतो ब्रह्म-विद्याम्&rdquo;</p></blockquote>
<p>इति पुरुष-पद-पर्यायतया
ब्रह्म-शब्दः प्रयुक्तः ।</p>
</details>
<details open><summary>विश्वास-प्रस्तुतिः</summary>
<p>सर्वत्र बृहत्त्व-गुण-योगेन हि ब्रह्म-शब्दः।<br>
बृहत्त्वं च +++(विभुत्व-)+++स्वरूपेण गुणैश् च यत्रानवधिकातिशयं<br>
सो ऽस्य मुख्योर्थः ।</p>
</details>
<details><summary>Thibaut</summary>
<p>The term &lsquo;Brahman&rsquo; is applied to any things which possess the quality of greatness (br̥hattva, from the root &lsquo;br̥h&rsquo;); but primarily denotes that which possesses greatness, of essential nature as well as of qualities, in unlimited fulness; and such is only the Lord of all.</p>
</details>
<details><summary>मूलम्</summary>
<p>सर्वत्र बृहत्त्वगुणयोगेन हि ब्रह्मशब्दः, बृहत्त्वं च स्वरूपेण गुणैश्च यत्रानवधिकातिशयं<br>
सोस्य मुख्यो ऽर्थः ।</p>
</details>
<details><summary>श्रुत-प्रदीपिका</summary>
<p>शब्दसामर्थ्याद् अर्थसामर्थ्यवशाच् च<br>
भगवत्परत्वं वक्तुं<br>
प्रथमं शब्द-सामर्थ्यम् उपपिपादयिषुर्<br>
अन्यत्र गौणत्वं हृदि निधाय<br>
ब्रह्म-शब्दस्य गुण-योगतः प्रवृत्तत्वम् आह - सर्वत्रेति ।</p>
<p>सर्वत्र प्रयोगेषु विषयेषु ।<br>
ततः किम् इत्यत्राह - बृहत्त्वं चेति ।</p>
</details>
<details><summary>श्रुत-प्रकाशिका - सर्वत्र</summary>
<p>एवं प्रतिज्ञातम् अर्थं<br>
शब्द-सामर्थ्यात् प्रथमम् उपपादयति<br>
सर्वत्रेत्य्-आदिना ।</p>
<p>तत्रार्थान्तरेषु ब्रह्म-शब्द-प्रयोगस्यान्यथा-सिद्धि-विवक्षुस्<br>
तद्-उपयुक्तं गुण-योगं दर्शयति सर्वत्रेति ।<br>
<strong>सर्वत्र</strong> — ब्रह्म-शब्द-प्रयोगविषयेषु सर्वेषु<br>
बृहत्त्व-गुणयोगो ऽस्तीत्य् अर्थः ।</p>
</details>
<details><summary>श्रुत-प्रकाशिका - पुरुषोत्तमे मुख्यवृत्तिः</summary>
<blockquote>
<p>पुरुषोत्तमे गौणत्वम्<br>
अन्यत्र मुख्यत्वं च किं न स्याद्</p></blockquote>
<p>इत्य्-अत्राह <strong>बृहत्त्वञ्</strong> चेति ।</p>
<p>बृहत्त्व-गुण-मात्र-योनिषु सर्वेषु ब्रह्म-शब्द-प्रयोगाभावात्<br>
स्वरूपतो गुणतश् चानवधिकातिशय-बृहत्त्वं प्रवृत्ति-निमित्तम् इत्य् अर्थः ॥</p>
</details>
<details><summary>श्रुत-प्रकाशिका - बृंहणत्वान्तर्भावः</summary>
<blockquote>
<p>ननु,</p>
<blockquote>
<p>&ldquo;बृहति+++(=बर्हति)+++ बृंहयति तस्माद् उच्यते परं ब्रह्म&rdquo;,</p></blockquote>
<blockquote>
<p>&ldquo;बृहत्त्वाद् बृंहणत्वाच् च<br>
तद् ब्रह्मेत्य् अभिधीयते&rdquo;</p></blockquote>
<p>इति 1श्रुतिस्मृतिभ्यां बृहत्त्वे बृंहणत्वे च<br>
प्रवृत्ति-निमित्ततया ऽवगते<br>
कथम् इह (ब) बृहत्त्व-मात्रं निमित्तम् उच्यते ॥</p></blockquote>
<p>(1. श्रुतीति । अथर्वशिरसि,</p>
<blockquote>
<p>&ldquo;अथ कस्माद् उच्यते परं ब्रह्म ? यस्मात् परम् अपरं परायणश् च बृंहत् बृहत्याबृहयति तस्मात् परं ब्रह्म&rdquo;</p></blockquote>
<p>इत्युपलभ्यमानपाठः ।<br>
बृहतीति छान्दसम् ।<br>
बर्हति, बृंहति इति च शुद्धम ।)</p>
<p>गुणतो बृहत्त्वे बृंहणत्वस्यान्तर्गतत्वाद् इति ब्रूमः ।</p>
<p>“स चाऽऽनन्त्याय कल्पते&rdquo;</p>
<p>इत्य्-आदि-श्रुति-प्रसिद्ध स-कल&ndash;सङ्कोच-निवृत्ति-पूर्वक-<br>
निरवधिक-ज्ञान-विकास-रूपानन्त्यावहत्वं हि बृंहणत्वम् ।<br>
तद्+धि स-कल&ndash;हेय-प्रत्यनीकत्व&ndash;क्षान्ति-कारुण्यादि&ndash;<br>
मोक्ष-प्रद-स्यौपयिक-गुणवत्वम् ।<br>
अत एव हि,<br>
&lsquo;स्वभावतो निरस्त-निखिलदोष&rsquo;
इत्यादिकं<br>
प्रतिज्ञा-वाक्ये ऽभिहितम् ॥</p>
</details>
<details><summary>श्रुत-प्रकाशिका - गुणैः स्वरूपेण च</summary>
<blockquote>
<p>ननु स्वरूपतो बृहत्वम् एव निमित्तम् अस्तु;<br>
किं गौरवेण</p></blockquote>
<p>इति चेत्- न;<br>
ब्रह्म-गुणादेर् अपि स्वरूपेण बृहत्वाद् ब्रह्म-शब्द-वाच्यत्व-प्रसङ्गात् ॥</p>
<blockquote>
<p>तर्हि गुणतो बृहत्त्वम् एवास्तु निमित्तम्</p></blockquote>
<p>इति चेन्न -<br>
शब्दशक्तेर् असङ्कोचस्य<br>
स्वतः प्राप्तत्वात् ;<br>
स्वरूपे च बृहत्त्व-सद्-भावात् ।</p>
<p>&ldquo;सत्यं ज्ञानमनन्तं ब्रह्म&rdquo; इति हि श्रुतिः ।<br>
गुणतो बृहत्त्वं नाम स-द्वारकं बृहत्वम् ।<br>
गुण-द्वारा हि तत् ।</p>
</details>
<details open><summary>विश्वास-प्रस्तुतिः</summary>
<p>स च सर्वेश्वर एव,<br>
अतो ब्रह्म-शब्दस् तत्रैव मुख्य-वृत्तः ।</p>
</details>
<details><summary>Thibaut</summary>
<p>Hence the word &lsquo;Brahman&rsquo; primarily denotes him alone,</p>
</details>
<details><summary>मूलम्</summary>
<p>स च सर्वेश्वर एव, अतो ब्रह्मशब्दस्तत्रैव मुख्यवृत्तः ।</p>
</details>
<details><summary>श्रुत-प्रदीपिका</summary>
<p>अन्यस्यापि किं न स्याद् इत्य् अत्राह - स चेति ।<br>
चः शङ्का-निवृत्तौ ।</p>
</details>
<details><summary>श्रुत-प्रकाशिका - सर्वेश्वर एव</summary>
<p>[[१९]]</p>
<blockquote>
<p>स्वरूपेण गुणैश्च निरतिशय-बृहत्ववद् वस्तु<br>
पुरुषोत्तमाद् अन्यद् अपि स्यात्,<br>
अन्यद् एव वा स्याद्</p></blockquote>
<p>इत्यत्राह स चेति ।<br>
<strong>चः</strong> शङ्कानिवृत्तौ ।</p>
<p>सर्वेश्वर-शब्देनैवकारेण च</p>
<blockquote>
<p>&ldquo;तमीश्वराणां परमं महेश्वरम् &ldquo;,</p></blockquote>
<blockquote>
<p>&ldquo;न तत्समश्चाभ्यधिकश्च दृश्यते&rdquo;</p></blockquote>
<p>इति वाक्य-युगलार्थो विवक्षितः ।</p>
</details>
<details><summary>श्रुत-प्रकाशिका - अतः</summary>
<p>ततः किमित्यत्राह <strong>अत</strong> इति ।<br>
<strong>अतः</strong> - अनवधिकातिशय-बृहति ब्रह्म-शब्दस्य मुख्यत्वात्,<br>
सर्वेश्वरस्यैव तादृश-बृहत्त्व-गुण-योगित्वाच् चेत्यर्थः ।</p>
</details>
<details open><summary>विश्वास-प्रस्तुतिः</summary>
<p>तस्माद् अन्यत्र +++(वेद-ब्राह्मणादौ)+++ तद्-गुण-लेश-योगाद् औपचारिकः +++(&ldquo;गौणार्थे ऽसम्भवे हि शक्तिं कल्पयेद्&rdquo; इति नयेन)+++,<br>
+++(लक्ष्यावलोकनेन)+++<br>
अनेकार्थ+++(←शक्तितः)+++-कल्पनाऽयोगात्,<br>
+++(व्यास-पितृ-व्याख्यात-)+++भगवच्-छब्दवत् ।</p>
</details>
<details><summary>Thibaut</summary>
<p>and in a secondary derivative sense only those things which possess some small part of the Lord&rsquo;s qualities; for it would be improper to assume several meanings for the word (so that it would denote primarily or directly more than one thing).<br>
The case is analogous to that of the term &lsquo;bhagavat <sup id="fnref:1"><a href="#fn:1" class="footnote-ref" role="doc-noteref">1</a></sup>.&rsquo;</p>
</details>
<details><summary>मूलम्</summary>
<p>तस्मादन्यत्र तद्गुण-लेशयोगादौपचारिकः, अनेकार्थकल्पनायोगात्, भगवच्छब्दवत् ।</p>
</details>
<details><summary>श्रुत-प्रदीपिका</summary>
<blockquote>
<p>कथमेवकारः ? अन्यत्रापि हि प्रयुज्यत</p></blockquote>
<p>इत्यत्राह - तस्मादिति ।</p>
<p>सर्वेषां मुख्यत्वं किं न स्यादित्यत्राह - अनेकेति ।</p>
<p>अनन्यथा-सिद्ध-प्रयोगो हि शक्ति-कल्पकः । अत्र त्व् अन्यथासिद्ध इति भावः ।</p>
<blockquote>
<p>नात्रानेक-शक्ति-क्लृप्ति-प्रसङ्गः ;<br>
न चान्यत्रामुख्यत्वम् ;<br>
एकयैवावयव-शक्त्या<br>
सर्वत्र मुख्यत्वाद्</p></blockquote>
<p>इत्यत्राह - भगवदिति ।</p>
<p>पङ्कज-शब्दस्योत्पलादि-व्यावृत्त&ndash;ताम-रसानुवृत्त-पद्मत्ववत्</p>
<p>प्रयोग-विषयानुगत&ndash;<br>
तद्-अ-विषय&ndash;व्यावृत्त&ndash;<br>
प्रवृत्ति-निमित्ताभावेन</p>
<p>+++(ब्रह्म-भगवच्-छब्धयोः)+++<br>
+अनेक-शक्ति-कल्पने प्राप्ते</p>
<p>प्रयोगस्यान्यथा+++(→गौण-वृत्त्या)+++-सिद्धत्वात्</p>
<p>पुष्कल-प्रवृत्ति-निमित्त एव विषये मुख्यो<br>
ऽन्यत्रामुख्यश् च<br>
यथा भगवच्-छब्दो निर्णीतस्<br>
तथा ब्रह्म-शब्दो ऽपीत्यर्थः ।+++(5)+++</p>
</details>
<details><summary>श्रुत-प्रकाशिका - एकत्रैव मुख्या वृत्तिः</summary>
<blockquote>
<p>कथं तत्रैव मुख्य-वृत्तः,<br>
अन्यत्रापि हि ब्रह्मशब्दः प्रयुज्यत</p></blockquote>
<p>इत्यत्राह<br>
तस्माद् इति ।<br>
<strong>तस्मात्</strong> — ब्रह्मणः ।</p>
<p>सर्वत्र मुख्यः कुतो न स्याद् इत्य्-अत्राह <strong>अनेकार्थेति</strong> ।<br>
परस्माद् ब्रह्मणो ऽन्यत्र<br>
प्रयोगस्यान्यथा-सिद्धत्वान्<br>
न तत्र शक्ति-कल्पनम्,</p>
<p>&lsquo;अनन्यथासिद्धः प्रयोगः शक्तिं कल्पयती&rsquo;ति न्यायाद् इत्यर्थः ; ।+++(5)+++</p>
</details>
<details><summary>श्रुत-प्रकाशिका - अवयव-शक्ति-निमित्तता न सर्वत्र</summary>
<blockquote>
<p>अनेक-शक्ति-कल्पनं गौणत्वं वा न स्यात्, बृहत्त्व-गुण-योगि-सर्व-व्यक्तिष्व् एकयैव शक्त्या मुख्यत्व-संभवाद्</p></blockquote>
<p>इत्य्-अत्राह <strong>भगवच्-छब्दवद्</strong> इति ।<br>
तथा च श्रीमति वैष्णवे पुराणे<br>
भगवच्-छब्दं प्रकृत्योक्तम्,</p>
<blockquote>
<p>&ldquo;तत्र पूज्यपदार्थोक्ति-<br>
परिभाषा-समन्वितः ।<br>
शब्दोऽयं नोपचारेण<br>
त्व् अन्यत्र ह्य् उपचारत:&rdquo;</p></blockquote>
<p>इति ॥</p>
<blockquote>
<p>अनेन प्रस्तुतचोद्यस्य कः परिहार उक्तो भवति ?</p></blockquote>
<p>उच्यते ।<br>
बृंहति-धातोर् मनिन्-प्रत्ययान्तत्वेन निष्पन्नस्य ब्रह्म-शब्दस्य<br>
प्रधानादिषु दृश्यमानः प्रयोगो<br>
नावयव-शक्ति-निबन्धनः ।+++(5)+++<br>
तथा हि सति बृहन्-महच्-छब्दादिवत् आपेक्षिक-बृहत्त्व-योगिषु सर्व-वस्तुषु
प्रयोगः स्यात् ।<br>
न च तथा प्रयुज्यते ।<br>
त्रस-रेणुम् +++(=सूर्यकिरणे दृश्यमानं कणम्)+++ अपि हि ततोऽणिष्ठतया ऽभिमत-द्रव्यान्तरापेक्षया
महिम-गुण-शालीति वदन्ति ।<br>
न च त्र्यणुकादिषु ब्रह्म-शब्द-प्रयोगः ।+++(5)+++</p>
<p>एवं सर्वत्र प्रयोग-दर्शनात्</p>
<p>पङ्क-ज&ndash;शब्द-व्यवस्थापक&ndash;<br>
कुमुदादि-व्यावृत्त&ndash;तामरसानुवृत्त&ndash;<br>
पद्मत्व-जातिवत्</p>
<p>ब्रह्म-शब्द-प्रयोग-विषय&ndash;<br>
पञ्चष-व्यक्त्य्&ndash;अनुवृत्त&ndash;<br>
अन्य-व्यावृत्ताकारादर्शनाद्<br>
अनेक-शक्ति-कल्पने प्राप्ते,</p>
<p>अन्-अन्यथा-सिद्धस्य प्रयोगस्य शक्ति-कल्पकत्वात्,<br>
ब्रह्म-शब्द-प्रयोग-विषयेष्व् अन्येषु च बृहत्त्व-गुण-लेश-योगेन प्रयोगस्यान्यथा-सिद्धत्वाच् च,<br>
नानेक-शक्ति-कल्पनं युक्तम् ।</p>
<p>तस्मात्<br>
पुरुषोत्तम एव प्रवृत्ति-निमित्त-पौष्वल्यवति मुख्यत्वम्, अन्यत्रौपचारिकत्वं च । औपचारिकस्तु प्रयोगः सङ्कोचसह इष्टः,<br>
न तु सार्वत्रिक इति ।</p>
</details>
<details><summary>श्रुत-प्रकाशिका - भगवच्छब्दयोगः</summary>
<p>तम् इमं न्यायम् अभिप्रेत्य<br>
भगवच्छब्दस्य पुरुषोत्तम एव<br>
मुख्यत्वम् अन्यत्रामुख्यत्वं च भगवता पराशरेणोक्तम् ।</p>
<p>तथाहि-ज्ञानादिमात्रं वा<br>
निरङ्कुश-ज्ञानादिकं वा<br>
भगवच्-छब्द-प्रवृत्ति-निमितम् ?<br>
आद्ये, पिपीलिकादावपि भगवच्छब्दः प्रयुज्येत ।<br>
द्वितीये तु सर्वत्र निरवधिक-ज्ञानाद्य्-अभावात् प्रवृत्ति-निमित्तासिद्धेर्<br>
नैक-शक्त्या सर्वत्र मुख्यत्वम् ।<br>
अनेक-शक्ति-कल्पनं चायुक्तम् ; प्रयोगान्यथा+++(→गौण-वृत्ति)+++-सिद्धेर्<br>
इति भगवत्-परशराभिप्रायः ॥</p>
<blockquote>
<p>ननु,</p>
<blockquote>
<p>“उत्पत्तिं प्रलयं चैव<br>
भूतानाम् आगतिं गतिम् ।<br>
वेत्ति विद्याम् अविद्यां च<br>
स वाच्यो भगवान् इति&rdquo;</p></blockquote>
<p>इति ग्रन्थोक्तेष्व् औपचारिक-भगवच्-छब्द-प्रयोग-योग्येषु<br>
यत् अलौकिकार्थ-साक्षात्-कारित्वम् अस्ति<br>
तदेव प्रवृत्ति-निमित्ती-कृत्य<br>
भगवच्-छब्दः सर्वत्र मुख्यः स्यात् ॥</p></blockquote>
<p>नैवम् -<br>
अ-लौकिकार्थ-साक्षात्-करण-मात्रस्य प्रयोगाविषय-व्यावृत्तत्वाभावात् ।<br>
न हि समाधि-पर्यन्त-योग-काष्ठा-निष्ठेषु<br>
केशि-ध्वज&ndash;खाण्डिक्य&ndash;प्रह्लादादिषु भगवच्-छब्दः प्रयुज्यते ।</p>
<p>किञ्च प्रत्यक्ष-मूल-व्युत्पत्त्या<br>
गवादि-शब्दानाम् इव<br>
आगम-मूल-व्युत्पत्त्या<br>
समग्र-षाड्गुण्यादिमत्य् एव<br>
तस्य मुख्यत्वावगमात्</p>
<blockquote>
<p>&ldquo;ज्ञान-शक्ति-बलैश्वर्य-<br>
वीर्य-तेजांस्य् अशेषतः ।<br>
भगवच्-छब्द-वाच्यानि<br>
विना हेयैर् गुणादिभिः&rdquo;</p></blockquote>
<p>[[२०]]<br>
इति निर्दोषत्व-पर्यन्तानां ज्ञानादीनां प्रवृत्तिनिमित्ततया वाच्यत्वम् उच्यते ।<br>
निर्दोषत्वश् च निमित्ततया वाच्यत्वेनोच्यते ;<br>
अन्यथा तद्-उक्तिवैयर्थ्यात् ।<br>
न ह्य् अवाच्यं सर्वं निषेद्धव्यम् ।<br>
अनुक्त्यैव ह्य् अवाच्यत्वं सिद्धयति ।</p>
<p>न च ज्ञान-शक्त्य्-आदिष्व् ऐकैकस्य प्रवृत्ति-निमित्तत्वम् ;<br>
किन्तु ज्ञानादि-समुदायस्यैव तत् ।<br>
अन्यथा <em>अशेषत</em> इति पदवैयर्थ्यात् ।<br>
ऐश्वर्यस्य समग्रस्येत्य् उक्तत्वात्<br>
गवादिष्व् अतिप्रसङ्गभयाच् च<br>
प्रकर्ष-विशेषवतां ज्ञानादीनां समुदायस्यैव<br>
प्रवृत्ति-निमित्तत्वम् उक्तम् इत्य् अभ्युपेयम् ।+++(4)+++</p>
<p>एवं न्याय-सिद्धार्थस्याऽऽगम-सिद्धार्थो<br>
भाष्ये दृष्टान्ती-कृतः भगवच्-छब्दवद् इति ।</p>
</details>
<details><summary>श्रुत-प्रकाशिका - पाराशर्योक्तिः</summary>
<p>तथा [च] भगवता पाराशर्येण,</p>
<blockquote>
<p>“परं जैमिनिर् मुख्यत्वात्”,</p></blockquote>
<blockquote>
<p>“स्याच् चैकस्य ब्रह्म-शब्दवत्&rdquo;</p></blockquote>
<p>इत्य्-आदि-सूत्रेषु<br>
ब्रह्म-शब्दस्य भगवत्य् एव मुख्यत्वम् उत्तरत्रोक्तम् ।<br>
अतो यथोक्त एवार्थः ।</p>
<p>+++(एवम् अस्निन् न्याये ब्रह्मसूत्रलेखस्याभिप्राय उक्तः, तत्-पितुर् अपि! ५)+++</p>
</details>
<details><summary>श्रुत-प्रकाशिका - पुराण-प्रमाणम्</summary>
<p>तथा च स्पष्टीकृतं श्रीमति गारुडे पुराणे,</p>
<blockquote>
<p>&ldquo;वेदे भूरि-प्रयोगाच्च<br>
गुण-योगाच्च शार्ङ्गिणि ।<br>
तस्मिन्न् एव ब्रह्म-शब्दो<br>
मुख्यवृत्तो महामुने&rdquo;</p></blockquote>
<p>इत्यारभ्य</p>
<blockquote>
<p>&quot; यस्मिन् प्रयुज्यमाने तु<br>
गुणयोगः सुपुष्कलः ।<br>
तत्रैव मुख्यवृत्तोऽयम्<br>
अन्यत्र तूपचारतः&rdquo;</p></blockquote>
<p>इति ।</p>
<p>एवं शब्द-सामर्थ्यम् उपपादितम् ।</p>
<p>अथ ब्रह्म-शब्दस्यानेकार्थ-मुख्य-वृत्तत्वे ऽप्य् एतत्-सूत्रस्थस्य तस्यार्थ-स्वाभाव्यात् पुरुषोत्तम-परत्वम् उच्यते ।</p>
</details>
<details open><summary>विश्वास-प्रस्तुतिः</summary>
<p>तापत्रयातुरैर् अ-मृतत्वाय<br>
स एव <strong>जिज्ञास्यः</strong> ।<br>
अतस् <strong>सर्वेश्वर</strong> एव<br>
जिज्ञासा-कर्म-भूतं <strong>ब्रह्म</strong> ।</p>
</details>
<details><summary>Thibaut</summary>
<p>The Lord only is enquired into, for the sake of immortality, by all those who are afflicted with the triad of pain. Hence the Lord of all is that Brahman which, according to the Sūtra, constitutes the object of enquiry.</p>
</details>
<details><summary>मूलम्</summary>
<p>तापत्रयातुरैरमृतत्वाय स एव जिज्ञास्यः । अतस्सर्वेश्वर एव जिज्ञासाकर्मभूतं ब्रह्म ।</p>
</details>
<details><summary>श्रुत-प्रदीपिका</summary>
<p>अथार्थसामर्थ्यमुपपादयति - तापेति । न हि कारागृहनिगलितो निगलमोचनाय याच्यः ; किंतु यच्छासनान्निगलनं तन्निवृत्तौ स एवेत्यभिप्रयन्ती तमेवम् इत्यादिश्रुतिरिहानुस्त्रियते । निगमयति - अत इति ; अतः शब्दवशादर्थवशाच्चेत्यर्थः ।</p>
</details>
<details><summary>श्रुत-प्रकाशिका - स एव जिज्ञास्यः</summary>
<p>तापत्रयातुरैरिति ।<br>
&ldquo;सः एव अमृतत्त्वायेति&rdquo; पदैः,</p>
<blockquote>
<p>&quot; तम् एवं विद्वान् अमृत इह भवति<br>
नान्यः पन्थाः&rdquo;</p></blockquote>
<p>इत्य्-आदि-श्रुत्य्-अर्थो विवक्षितः ।<br>
अत एव हि &lsquo;पुरुषोत्तमोऽभिधीयते&rsquo; इत्य् उक्तम् ।<br>
श्रुतेर् अपि पूर्वोक्त&ndash;हेय-प्रत्यनीकत्व&ndash;<br>
कल्याण-गुणाकरत्व-विशिष्ट एव<br>
ताप-त्रयातुरैर् उपास्यः,<br>
न तु तेष्व् अन्यतम इति ।<br>
न हि कारागार-निगलित एव तन्-मोचनार्थिभिर् अभ्यर्थनीयः ।+++(4)+++</p>
<p>तथा च वैष्णवे पुराणे<br>
निर्दोष-कल्याण-गुणाकरस्यैव मुमुक्षूपास्यत्वमुक्तम्,</p>
<p>“स सर्वभूत-प्रकृतिं विकारान्&rdquo;,<br>
&ldquo;समस्त-कल्याणगुणात्मकोऽसौ&rdquo; इत्यादिना,<br>
&ldquo;तद् ज्ञानम् अज्ञानम् अतोऽन्यद् उक्तम्&rdquo; इत्यन्तेन ।</p>
</details>
<details><summary>श्रुत-प्रकाशिका - अतः</summary>
<p>ब्रह्म-शब्द-व्याख्यां निगमयति अत इति ।<br>
<strong>अतः</strong> निर्दोषमङ्गलगुणाकरस्य सर्वेश्वरस्यैव तापत्रयातुरैर् जिज्ञास्यत्वाद् अत्र तापत्रयातुर-जिज्ञास्यतयोक्तं ब्रह्म<br>
<strong>सर्वेश्वर</strong> एवेत्यर्थः ।</p>
<p>यद्वा <strong>अतः</strong> - उक्त-शब्द-सामर्थ्याद् अर्थ-सामर्थ्याच् चेत्य् अर्थः ।</p>
</details>
<details><summary>श्रुत-प्रकाशिका - ब्रह्म-शब्दार्थ-व्युत्पत्तिः</summary>
<blockquote>
<p>ननु ब्रह्म-शब्दो<br>
व्युत्पन्नो+++(=घटित-शब्दार्थ-सम्बन्धः)+++ ऽव्युत्पन्नो वा भगवति मुख्यः ?</p>
<p>अ-व्युत्पन्नत्वे बोधकत्व-विरहिणस् तस्य<br>
न क्वचिन् मुख्यत्वम् ।</p>
<p>नापि व्युत्पन्नः स मुख्यः ; अलौकिकेऽर्थे व्युत्पत्य्-असंभवात् ।</p>
<p>कथम् अप्रतीते व्यवहाराविषये बुद्धि-पूर्विका, यादृच्छिकी च व्युत्पत्तिः संभवति?</p></blockquote>
<p>उच्यते ।</p>
<p>यथा कामिनी-चन्दन-भवनादिषु<br>
प्रयोगेण सुख-विषयतया व्युत्पन्नस्य स्वर्ग-शब्दस्य<br>
“यस्मिन् नोष्णम्&rdquo; इत्य्-आद्य्-अर्थवाद-पद-समभिव्याहारेण +अलौकिक-सुख-विशेष-विषयतया व्युत्पत्तिः,</p>
<p>यथा लोके क्वचिद् अप्य् अव्युत्पन्नत्वे ऽपि यूप-आहवनीय-रफ्य-कपाल1-चषाल चात्वालादि-शब्दानां वाक्यान्तर-पदान्तर-समभिव्याहारात् तत्-तद्-अर्थ-विषयतया व्युत्पत्तिः,</p>
<p>एवं ब्रह्मात्मेश्वरादि-शब्दानां<br>
लोके केषुचिद् अर्थेषु प्रयोगाद्<br>
व्युत्पत्तौ सत्याम् अ-सत्याम् अपि,</p>
<blockquote>
<p>&ldquo;यतो वा इमानि भूतानि जायन्ते&rdquo;,<br>
&ldquo;सत्यं ज्ञानमनन्तं ब्रह्म&rdquo;</p></blockquote>
<p>इत्य्-आदि-प्रसिद्धार्थ-वाक्यान्तर-पदान्तर-समभिव्याहारात्<br>
अलौकिक-परमात्म-विषयत्व-व्युत्पत्तिर् उपपद्यते ।</p>
<p>1. कपालेति । अष्टाकपालम् इत्य्-आदौ यज्ञोपयुज्यमाने विलक्षणाकृति-द्रव्ये<br>
विशेष-रूपेण वा इतर-साधारण-रूपेण वा लोक-प्रसिद्धिर् नेति भावः ।</p>
<p>अतो ब्रह्मशब्दस्योक्तरीत्या भगवत्येव मुख्यत्वं युक्तम् ।</p>
</details>
<h2 id="जजञस">जिज्ञासा</h2>
<details open><summary>विश्वास-प्रस्तुतिः</summary>
<p>ज्ञातुमिच्छा - जिज्ञासा।<br>
इच्छाया इष्यमाण-प्रधानत्वाद्<br>
इष्यमाणं <strong>ज्ञानम्</strong> इह <strong>विधीयते</strong><br>
+++(लक्षणया - यतो न हीच्छा विधातुम् अर्हा। सन्नन्तप्रयोगो रागतः प्राप्तिं ज्ञापयितुम्।)+++।</p>
</details>
<details><summary>Thibaut</summary>
<p>The word &lsquo;jijñāsā&rsquo; is a desiderative formation meaning &lsquo;desire to know.&rsquo;<br>
And as in the case of any desire the desired object is the chief thing, the Sūtra means to enjoin knowledge&ndash;which is the object of the desire of knowledge.</p>
</details>
<details><summary>मूलम्</summary>
<p>ज्ञातुमिच्छा - जिज्ञासा।<br>
इच्छाया इष्यमाणप्रधानत्वादिष्यमाणं ज्ञानमिह विधीयते ।</p>
</details>
<details><summary>श्रुत-प्रदीपिका</summary>
<p>प्रकृतिप्रत्ययविभागेन द्वितीयं पदं व्याचष्टे - ज्ञातुमिति ।</p>
<p>इच्छायाः कार्यत्वे प्रतीतेऽपि<br>
स्नात्वा भुञ्जीत इतिवद् अप्राप्तेऽंशे विधिर् इत्य् अर्थः ।<br>
सन्नन्त-निर्देशो विचारस्य राग-प्राप्तत्व-ज्ञापनाय ।+++(5)+++</p>
<p>तथाच धर्मजिज्ञासा इत्य्-अत्रापि ज्ञानं विचार-रूपं विधेयम् ।<br>
विचारः कर्तव्यः इत्य् अन्यत्रोक्तेः ।</p>
<p>प्रमितिस् तु फलतया अर्थ-सिद्धा ।<br>
मीमांसा हीयम् ।</p>
<p>इह -उपक्रम-सूत्रे ।<br>
अनेनास्य सूत्रस्य जिज्ञास्य-विशेष-परत्व-व्युदासः । आरम्भणीयत्वे सिद्धे हि जिज्ञास्य-विशेष-निर्णयः ।</p>
</details>
<details><summary>श्रुत-प्रकाशिका - यौगिकार्थः</summary>
<p>[[२१]]</p>
<p>अथ जिज्ञासा-शब्दस्य व्याख्येयत्व-स्फोरणाय<br>
प्रकृति-प्रत्यय-विभागं दर्शयति <strong>ज्ञातुमिच्छा जिज्ञासे</strong>ति ।</p>
</details>
<details><summary>श्रुत-प्रकाशिका - किं विधेयम्?</summary>
<blockquote>
<p>विषय-वैलक्षण्याधीनाया इच्छायाः<br>
कथं विधेयत्वम्</p></blockquote>
<p>(1 विधेयत्वं प्रयत्नसाध्यत्वम् ।<br>
तत् विचारात्मक-ज्ञाने सुस्थम् । )</p>
<p>इत्यत्राह -<br>
<strong>इच्छाया</strong> इति ।<br>
ज्ञानस्य विधानार्हताम् आह <strong>इष्यमाण-प्रधानत्वाद्</strong> इति ।</p>
<details><summary>वीरराघवः</summary>
<p>विधानार्हताम् इति ।<br>
इष्यमाण-पदेनानिष्पन्नत्व-ज्ञापनात्<br>
निष्पादनार्हत्वम् उच्यत इति भावः ।<br>
इष्यमाण-प्रधानत्वाद्<br>
इति कर्मणः प्राधान्यम् उक्तम्</p>
</details>
<p>सन्-वाच्याया इच्छाया धात्व्-अर्थः कर्म;<br>
कर्मणश् च क्रिया शेष-भूता;<br>
तत्-सिद्ध्य्-अर्थत्वात् तस्याः ।<br>
यथा यागीय-व्रीह्य्-आदेः प्रोक्षणादिः (पू. मी. २-१-४)।</p>
<details><summary>वीरराघवः</summary>
<p>उदाहृत्योपपादयति - यथा यागीयेति । तथा च गुण-प्रधानयोर् मध्ये<br>
प्रधाने तद्-अन्वयो युक्त इति भावः ।<br>
<em>इष्यमाण-प्रधानत्वाद्</em> इत्यस्य इष्यमाण-सिद्ध्य्-अर्थत्वाद् इति वाऽर्थः - तथा विवरणात् ।</p>
</details>
<p>कर्तुः क्रियया आप्तुम् इष्टतमत्वं हि <em>कर्मत्वम्</em> ।<br>
अतः प्रकृत्य्-अर्थभूत-ज्ञान-कर्मिकेच्छा तत्-सिद्धयर्था ।<br>
अत इच्छाया इष्यमाण-ज्ञान-प्रधानत्वाद्<br>
इष्यमाणं ज्ञानं विधेयम् इत्यर्थः ।</p>
</details>
<details><summary>श्रुत-प्रकाशिका - अप्राप्त-विधानम्</summary>
<blockquote>
<p>जिज्ञासायाः कर्तव्यत्वे प्रतीयमाने<br>
कथं ज्ञानस्य विधेयत्वम् ?</p></blockquote>
<details><summary>वीरराघवः</summary>
<p>शाब्दस्यासंभवं शंकते - जिज्ञासाया इति ।<br>
&ldquo;सविशेषणे ही&quot;ति न्यायोऽत्र भाव्यः +++(=??)+++।</p>
</details>
<p>उच्यते ।<br>
यथा,<br>
&lsquo;स्नात्वा भुञ्जीत&rsquo;,<br>
&lsquo;प्राङ्मुखो भुञ्जीत&rsquo;</p>
<p>इत्य्-अत्र भुजि-धातोर् विधि-प्रत्ययान्तत्वाद्<br>
भोजनस्य कर्तव्यत्वे प्रतीतेऽपि<br>
स्नान&ndash;प्राङ्-मुखत्व&ndash;नियमयोर् एव विधेस् तात्पर्यम्<br>
इति अर्थ-स्व-भावाद् अभ्युपगम्यते -<br>
तयोर् अप्राप्तत्वात्,<br>
&ldquo;अप्राप्ते हि शास्त्रम् अर्थवत्&rdquo;;+++(5)+++<br>
तत्र भोजनं चान्यतः प्राप्तम् अनूद्यते -<br>
एवम् इच्छाया विधेयत्वासंभवात्<br>
तद्-विषय-भूतं विचारात्मकं ज्ञानम् एव तात्पर्यतो विधीयते ।</p>
<p>&ldquo;इष्यमाणं ज्ञानम् इहाभिप्रेतम्&rdquo;<br>
इति हि +++(वेदान्त-)+++सारेऽभिहितम् ।</p>
</details>
<details><summary>श्रुत-प्रकाशिका - सन्नन्त-प्रयोगः</summary>
<p>सन्न्-अन्त-निर्देशश् च,<br>
&ldquo;निदिध्यासितव्यः&rdquo;, &ldquo;विजिज्ञासितव्यः&rdquo;, &ldquo;तद्विजिज्ञासस्व&rdquo;<br>
इत्य्-आदि-श्रुत्य्-अनुसारेण क्रियते ।<br>
श्रुतिश् च उपाय-दशा-प्रभृति-भगवज्-ज्ञानस्य प्रीति-रूपत्वेन इच्छा-विषयत्वात्<br>
तथा निर्दिशति ।+++(5)+++</p>
<p>यद्वा, ब्रह्म-जिज्ञासेति सन्न्-अन्त-निर्देशो<br>
विचारस्य राग-प्राप्तत्व-ज्ञापनार्थः ।<br>
एवमेत्र, “धर्म-जिज्ञासा&rdquo; इत्यत्रापि ।</p>
</details>
<details><summary>श्रुत-प्रकाशिका - तर्क-रूपं ज्ञानं विहितम्</summary>
<p>अत्र तर्क-रूपं ज्ञानं विधेयम्;<br>
तर्कानुगृहीत-वाक्य-जन्य&ndash;प्रमिति-रूपज्ञानं तु<br>
फलत्वान् न विधेयम् - +++(4)+++</p>
<blockquote>
<p>&lsquo;प्रमिति-रूपं ज्ञानं विधेयम्,<br>
तर्क-रूपं ज्ञानम् आर्थम्&rsquo;</p></blockquote>
<p>इत्य् अपि परैर् उक्तम्,<br>
अन्तर्-नीत-विचारम् आक्षिपतीति ।</p>
<details><summary>वीरराघवः</summary>
<p>2 ज्ञानं विधेयमिति ।</p>
<blockquote>
<p>&lsquo;ब्रह्मात्म-भावोपायो ज्ञानम् एषितव्यम् ।<br>
निर्णयात्मक-तद्-इच्छा-मुखेन मीमांसायां प्रवर्त्यते&rsquo;</p></blockquote>
<p>इति भामत्य्-उक्तेर् इति भावः ।</p>
<blockquote>
<p>अत्र एषितव्यमिति तव्य-प्रत्ययः अनुवादत्व-व्यावृत्तये</p></blockquote>
<p>इति कल्पतरुः ।<br>
अतो ज्ञाप्यत्व-रूप-विधेयत्व-सिद्धिः ।</p>
<blockquote>
<p>&lsquo;निर्णयश्च विचार-साध्य<br>
इति तत्-कर्तव्यताऽर्थाद् गम्यते ।<br>
आर्थिके चास्मिन्नर्थे  कर्तव्य-पदाध्याहारः ।<br>
श्रौतस् तु ब्रह्मज्ञानेच्छा भवितुं युक्तेत्येष एव&rsquo;</p></blockquote>
<p>इति च कल्पतरुः ।</p>
<p>इत्य् अपीति अपिशब्देन,</p>
<blockquote>
<p>&lsquo;तर्क-रूप-ज्ञानस्यापि सौत्र-ज्ञा-धातुना ग्रहणं तद्-इष्टम् ;</p>
<blockquote>
<p>&lsquo;अवगति-पर्यन्तं ज्ञानं सन्-वाच्याया इच्छायाः कर्म&rsquo;</p></blockquote>
<p>इति निर्णयोपधायक-ज्ञानार्थकत्वस्य शांकर-भाष्य-स्व-रस-लब्धत्वात्&rsquo;</p></blockquote>
<p>इति सूच्यते ।</p>
</details>
<p>ततोपि प्राग्-उक्तपक्षः साधीयान् ।</p>
<p>वेदान्तार्थ-विचारात्मक-न्याय-निबन्धन-रूपं हि शास्त्रं<br>
ब्रह्म-मीमांसेति प्रसिद्धिः । प्रमितिश् च फलम् ।<br>
अत एव हि ब्रह्म-विचारः कर्तव्य<br>
इति माध्ये वक्ष्यते ।</p>
<p>सन्न्-अन्तस्यास्य ज्ञा-धातोर् ज्ञान-सामान्य-वाचिनो विशेषाकाङ्क्षायां<br>
समुचित-विशेष-पर्यवसानं हि न्याय्यम् ।</p>
</details>
<details><summary>श्रुत-प्रकाशिका - इह</summary>
<p>ब्रह्मणो जिज्ञासा कर्तव्या;<br>
न तु कपिल-सुगताद्य्-अभिमतानां प्रधानादि-तत्त्वानाम्<br>
इति ज्ञातव्य-विशेष-निर्णयपरम् इदं सूत्रं<br>
व्याख्यातं यादव-प्रकाशाचार्यैः ।<br>
तद्व्यावृत्त्यर्थ <strong>इह</strong>-शब्दः ।<br>
इह-अस्मिन् उपक्रमसूत्र इत्यर्थः ।</p>
<p>[[२२]]<br>
ब्रह्मणो जिज्ञास्यत्वमात्रे सिद्धे हि<br>
तस्यैव जिज्ञास्यत्व-सिद्धिः ।<br>
न चोभयं सूत्र-प्रतिपाद्यम् ;<br>
&ldquo;ब्रह्म जिज्ञास्यम् एव&rdquo;,<br>
&ldquo;ब्रह्मैव जिज्ञास्यम्&rdquo; इति वाक्यभेदप्रङ्गात् ।</p>
<blockquote>
<p>ननु ब्रह्मणो मुमुक्षुभिर् नियमेन जिज्ञास्यत्वं<br>
तन्त्रान्तर-सिद्धानां प्रधानादीनाम् अजिज्ञास्यत्वेन विना<br>
न सिद्ध्यतीति<br>
ब्रह्म-जिज्ञास्यत्व-समर्थने<br>
प्रधानादीनाम् अजिज्ञास्यत्व-समर्थन-मर्यादा ऽऽपततीति<br>
न वाक्य-भेदप्रसङ्ग</p></blockquote>
<p>इति चेत् - न;<br>
अधीत-क्रमेण वेदार्थे निरूप्यमाणे<br>
पूर्व भाग-विचारस्य<br>
प्रधानादि-निरास-निरपेक्षत्वात् ।<br>
न ह्य् एकस्य प्रबन्धस्यैकदेशे निरूपिते<br>
तद्-एकदेशान्तर-निरूपणस्य प्रबन्धान्तर-प्रमेय-निरास-सापेक्षता भवति ।<br>
न हि पूर्वषट्के निरूपिते सति<br>
उत्तरषट्कनिरूपणं  कपिल-सुगतादि-मत-व्युदसनेन विना न संभवति ।</p>
<p>यदि</p>
<blockquote>
<p>वेदान्तार्थ-श्रद्धा-द्रढिम्ने तद्-इतर-पक्ष-निरसनम् अपेक्षितम् इह क्रियत</p></blockquote>
<p>इति मतम्, तद् अनुपपन्नम् ; कृत-करत्व-प्रसङ्गात् ।<br>
एतद् उक्तं भवति —<br>
इह प्रधानादीनाम् अजिज्ञास्यत्वं<br>
किं वेदान्तानाम् अतत्-परस्योपपादनेन समर्थ्यते,<br>
उत कपिल-सुगताद्य्-आगमाप्रामाण्य&ndash;तत्-प्रमेय-दौस्स्थ्य-प्रतिपादनेन समर्थ्यते ? ।<br>
न प्रथमः ;<br>
ईक्षत्य्-अधिकरणादिभिर् वेदान्तानाम् अ-तत्-परत्वस्य वक्ष्यमाणतया<br>
अत्र वक्तव्यत्वाभावात् ।<br>
न द्वितीयः<br>
वेद-विरुद्ध-स्मृतीनाम् अ-प्रामाण्यस्य<br>
पूर्व-मीमांसायाम् एव समर्थितत्वात् ;<br>
सांख्य सौगताद्य् अभिमत-प्रमेय-दौस्थ्यस्य<br>
तर्क-पादे प्रतिपादयिष्यमाणत्वात् ।</p>
<p>“विप्रतिषेधाच् चासमञ्जसम् &ldquo;,  &ldquo;इतरेषां चानुपलब्धेः &ldquo;,<br>
&ldquo;एतेन योगः प्रत्युक्तः &ldquo;,<br>
&ldquo;उदासीनानामपि चैत्रं सिद्धिः &ldquo;, &ldquo;अन्त्यावस्थितेश् चोभयनित्यत्वाद् अविशेषः &quot;<br>
इत्यादिभिः सूत्रैस्<br>
तद्-उक्त-मोक्ष&ndash;तद्-उपाय-निरासस्यापि<br>
करिष्यमाणतया चात्र वक्तव्याभावात् ।</p>
<p>किञ् च,<br>
&ldquo;एतेन सर्वे व्याख्याता व्याख्याताः&rdquo; इत्यत्र,<br>
&ldquo;अनावृत्तिः शब्दाद् अनावृत्तिः शब्दात् ”<br>
इति शास्त्रान्ते च,</p>
<blockquote>
<p>&ldquo;सूत्राभ्यास-फलम् अनुक्तांश-ज्ञापनम् ;<br>
अनुक्तांशश्च सांख्य-योगावगम्यः &quot;</p></blockquote>
<p>इति वदताम्,<br>
मोक्षस्य सांख्य-योग-समुच्चय-सापेक्षत्वं च प्रतिपादयतां<br>
सौगतादिवत् सांख्यादि-निरासेन<br>
शारीरकस्यैवारम्भणीयत्व-प्रतिज्ञानम्<br>
अतीव व्याहतम् ॥</p>
<blockquote>
<p>सांख्य-योगयोर् विरुद्धांशाभिप्रायम् अनादरणीयत्व-कथनम्</p></blockquote>
<p>इति चेन् न ;<br>
विरुद्धांशानादरणीयत्वस्य विरोधाधिकरण-न्याय-सिद्धत्वादेव ।<br>
अतो यादव-प्रकाशकृतं सूत्र तात्पर्य - वर्णनम् अनुपपन्नम् इति इहशब्दाभिप्रायः ।</p>
</details>
<details><summary>श्रुत-प्रकाशिका - विधीयते</summary>
<p>विधीयत इति ।<br>
अज्ञात-ज्ञापनं विधिर् इह विवक्षितम् ;<br>
न स्व-प्रवृत्त-प्रवर्त्तनम् ;<br>
रागतः प्रवृत्तेर् वक्ष्यमाणत्वात् ।</p>
<p>रागतः प्रवृत्तस्यापि<br>
पूर्व-पक्ष-युक्त्या ऽनारम्भणीयता-बुद्धौ सत्याम् आरम्भणीयत्व-ज्ञापनं ।</p>
<details><summary>वीरराघवः</summary>
<blockquote>
<p>ननु विचारे रागतः प्रवृत्तिर् अस्ति चेत्,<br>
तस्य ज्ञातत्वम् अप्य् अस्ति;<br>
अ-ज्ञाते प्रवृत्त्य्-अयोगात् ।<br>
अतः अज्ञात-ज्ञापनं कथम्</p></blockquote>
<p>इत्यत्र विवक्षितम् आह<br>
आरम्भणीयत्व-ज्ञापनम् इति ।<br>
एतद्-भाष्य-संदर्भ-व्याख्यान-रीत्य्-अन्तरं भाष्यार्थ-दर्पणे द्रष्टव्यम् ।</p>
</details>
<p>हि अज्ञात-ज्ञापनम् ।<br>
अतो <strong>विधीयत</strong> इत्यस्य<br>
स्वयमेव प्रवर्तत इति वक्ष्यमाण-ग्रन्थेनाविरोधः ।</p>
</details>
<details open><summary>विश्वास-प्रस्तुतिः</summary>
<p>मीमांसा-पूर्व-भाग-ज्ञातस्य कर्मणो<br>
ऽल्पास्थिर-फलत्वाद्<br>
उपरितन-भागावसेयस्य ब्रह्म-ज्ञानस्यानन्ताक्षय-फलत्वाच् च,<br>
पूर्व-वृत्तात् कर्म-ज्ञानाद् अनन्तरं,<br>
तत एव हेतोर्,<br>
ब्रह्म ज्ञातव्यम्<br>
इत्य् उक्तं भवति ।</p>
</details>
<details><summary>Thibaut</summary>
<p>The purport of the entire Sūtra then is as follows: &lsquo;Since the fruit of works known through the earlier part of the Mīmāṁsā is limited and non-permanent, and since the fruit of the knowledge of Brahman&ndash;which knowledge is to be reached through the latter part of the Mīmāṁsā&ndash;is unlimited and permanent; for this reason Brahman is to be known, after the knowledge of works has previously taken place.&rsquo;&ndash;</p>
</details>
<details><summary>मूलम्</summary>
<p>मीमांसा-पूर्वभागज्ञातस्य कर्मणोऽल्पास्थिरफलत्वादुपरितनभागावसेयस्य ब्रह्मज्ञानस्यानन्ताक्षयफलत्वाच्च, पूर्ववृत्ता-त्कर्मज्ञानादनन्तरं तत एव हेतोर्ब्रह्म ज्ञातव्यमित्युक्तंभवति ।</p>
</details>
<details><summary>श्रुत-प्रदीपिका</summary>
<p>स चोत्तरत्र ईक्षतेर्नाशब्दम् इत्यारभ्य क्रियते । अथ वाक्यार्थं योजयति- मीमांसेति । पूर्ववृत्तादित्यादि प्रतिज्ञा । अन्यदुपपादकम् । पूर्वभागोपरितनभाग शब्दाभ्यां व्याख्यानस्य क्रमनियमानन्वितभागाध्ययनात्मकत्वं दर्शितम् । तद्धेतुभूतं व्याख्येयस्य तथात्वं पूर्वं पदयोजनायामुक्तम् । उभयत्रोभयं वाच्यम् । ग्रन्थलाघवायैवमुक्तिः ।</p>
</details>
<details><summary>श्रुत-प्रकाशिका - सङ्गतिः</summary>
<p>इत्थं पदार्था व्याख्याताः ।<br>
अथ सूत्रस्य<br>
वाक्यार्थम् आह मीमांसेति ।<br>
अत्र</p>
<blockquote>
<p>पूर्ववृत्तात् कर्म-ज्ञानाद् अनन्तरं<br>
तत एव हेतोर्</p></blockquote>
<p>इति <strong>अथात</strong> शब्दार्थ उक्तः ।<br>
ब्रह्म ज्ञातव्यम् इति ब्रह्मजिज्ञासापदार्थः ।<br>
ज्ञातव्यम् विचारयोग्यम् ।</p>
<p>तत एवेत्य् एव-कारेण शास्त्रान्तराधिगम-नैरपेक्ष्यम् अथ-शब्द-फलितम् अभिप्रेतम् ।</p>
<p>उक्तं भवतीति -<br>
शब्दतोऽर्थतश् चेति भावः ।</p>
</details>
<details><summary>वीरराघवः</summary>
<p>1 एवकारेणेति ।<br>
अद्वैतिनः, अथेत्यनेन यद् आनन्तर्यम् उच्यते,<br>
तस्यैव हेतुत्वम् अतःशब्देनोच्यते<br>
इति स्वरसप्रतीतं परित्यज्य,<br>
अथ = साधन-चतुष्टय-संपत्त्यनन्तरम्<br>
अतः = वेदेनैव कर्मणाम् अनित्य-फलकत्व-बोधनाद्<br>
इत्य् अर्थं वर्णयन्ति,<br>
तत्-खण्डनमप्य् एवकारेणेति ध्येयम् ।<br>
तत्त्वटीकोक्तमपि ज्ञेयम् ।</p>
</details>
<details><summary>श्रुत-प्रकाशिका</summary>
<p>[[२३]]</p>
<blockquote>
<p>कथम् अस्य सूत्रस्यायम् अर्थ</p></blockquote>
<p>इति शङ्कायां<br>
तद्-उपपादयति मीमांसेत्यादिना ।<br>
अथात इत्यादिपदानां यथोक्त एवार्थः;<br>
कर्म-ब्रह्म-मीमांसयोर् ऐकशास्त्ररूयात् ।<br>
ऐकशास्त्र्यं च<br>
नियत-पौर्वापर्यभाग-द्वयात्मक&ndash;<br>
वेदाख्यैक-प्रबन्ध-व्याख्यान-रूपत्वाद् इत्य् अर्थः ।<br>
अत्र व्याख्येयस्य पूर्वापर-भावेनावस्थित-भाग-द्वय-रूपत्वम्,<br>
तद्-धेतुकं व्याख्यानस्य पौर्वापर्य-विशेष-विशिष्ट-भागद्वय-रूपत्वं चोभयं<br>
पदयोजनायां वाक्य-योजनायां च वक्तव्यम् -<br>
तथापि ग्रन्थ-लाघ-वार्थं<br>
पद-योजनायाम् &rsquo; अधीत-साङ्ग-सशिरस्क-वेदस्य&rsquo; इति व्याख्येयस्य<br>
नियत-पौर्वापर्य-भाग-द्वय-रूपत्वम् उक्तम् ।<br>
अत्र तु वाक्य-योजनायां व्याख्यानस्य नियत-पौर्वापर्य-भाग-द्वय-रूपतयैकशास्त्र्यम् उक्तम् ।<br>
उभयत्रोभयम् अनुसंधेयम् ।</p>
<p><strong>भाग</strong>-शब्दाभ्यां मीमांसा-द्वयस्य<br>
एकावयवित्वं सूचितम् ।</p>
<p><strong>पूर्वोपरितन</strong>-शब्दाभ्यां क्रम-नियम उक्तः ।</p>
<p><strong>कर्म-ब्रह्म</strong>-शब्दाभ्यां वृत्त-वर्तिष्यमाण-कथनम् ।</p>
<p><strong>अल्पास्थिर-फलत्वानन्तस्थिर-फलत्वाभ्यां</strong><br>
तयोर् हेतु-हेतुमद्-भावोपपादनम् ।</p>
<p>मुक्त्य्-उपायोपयोगितया<br>
कर्मणां स्व-रूपेणोपादेयता-प्रतीतिर् अनन्त-स्थिर-फलापात-प्रतीत्य्-अन्तर्भूता ।<br>
अतः पृथग् अनुक्तिः<br>
एवं क्रम-विशेष-विशिष्टैक-व्याख्येय-व्याख्यान-रूपतया<br>
कर्म-ब्रह्म-मीमांसयोर् ऐकशास्त्र्यात्<br>
सूत्रस्य यथोक्त एवार्थ इत्यर्थः ।</p>
</details>
<h2 id="ऐकशसतरयम">ऐकशास्त्र्यम्</h2>
<details open><summary>विश्वास-टिप्पनी</summary>
<p>ऐकशास्त्र्य-स्थापन-प्रयोजनानि -</p>
<ul>
<li>सूत्र-व्याख्यानम्</li>
<li>कर्मोपादेयता-स्थापनम् (अद्वैति-निभास् त्यक्तुकामाः)</li>
<li>पूर्व-मीमांसा-न्याय-सञ्चारणम् अग्रे।</li>
</ul>
</details>
<details open><summary>विश्वास-प्रस्तुतिः</summary>
<p>तद् आह वृत्तिकारः-</p>
<blockquote>
<p>&ldquo;वृत्तात् कर्माधिगमाद् अनन्तरं<br>
ब्रह्म-विविदिषा&rdquo;</p></blockquote>
<p>इति ।<br>
वक्ष्यति च कर्म-ब्रह्म-मीमांसयोर् ऐक-शास्त्र्यं  -</p>
<blockquote>
<p>&ldquo;संहितम् एतच् छारीरकं<br>
जैमिनीयेन षोडश-लक्षणेन<br>
+इति शास्त्रैकत्व-सिद्धिः&rdquo;</p></blockquote>
<p>+इति।</p>
</details>
<details open><summary>विश्वास-टिप्पनी</summary>
<p>१६-लक्षणं जैमिनीयम् = कर्म-मीमांसा १२-लक्षणम् + देवताधिकरणम् ४-लक्षणम्।<br>
देवताधिकरणम् काले लुप्तम्,<br>
पश्चात् काशकृत्स्न-कृतं तत्-स्थानम् अभजत।<br>
तच् चापि लुप्तम्, किञ्च तत्र तत्र +उद्ध्रियते।</p>
</details>
<details><summary>Thibaut</summary>
<p>The same meaning is expressed by the Vr̥ttikāra when saying &lsquo;after the comprehension of works has taken place there follows the enquiry into Brahman.&rsquo; And that the enquiry into works and that into Brahman constitute one body of doctrine, he (the Vr̥ttikāra) will declare later on &rsquo;this Sārīraka-doctrine is connected with Jaimini&rsquo;s doctrine as contained in sixteen adhyāyas; this proves the two to constitute one body of doctrine.&rsquo;</p>
</details>
<details><summary>मूलम्</summary>
<p>तदाह वृत्तिकारः- &ldquo;वृत्तात्कर्माधिगमादनन्तरं ब्रह्मविविदिषा&rdquo; इति ।<br>
वक्ष्यति च कर्मब्रह्ममीमांसयोरैकशास्त्र्यं &ldquo;संहितमेतच्छारीरकं जैमिनीयेन षोडशलक्ष-णेनेति शास्त्रैकत्वसिद्धिः&quot;रिति।</p>
</details>
<details><summary>श्रुत-प्रदीपिका</summary>
<p>तन्मतानुसारेणेति प्रतिज्ञां वृत्तिग्रन्थेन संवादयति - तदाहेति ।</p>
<p>कर्मचिन्तानन्तर्याक्षेपकर्मैकशास्त्र्यं च वृत्तौ दर्शयति - वक्ष्यति चेति । लक्षणम् अध्यायः । संहितम् एकव्याख्येयव्याख्यानरूपतया संबद्धमिति भावः । शारीरकं ब्रह्ममीमांसा ; जगच्छरीरकब्रह्मविषयत्वात् । षोडशलक्षणेन ; षोडशाध्यायेन ।</p>
</details>
<details><summary>श्रुत-प्रकाशिका - वृत्तिकारालम्बनम्</summary>
<p>पूर्व-प्रतिज्ञातं वृत्तिकार-मतानुसारं<br>
वृत्तिग्रन्थेन संवादयति तदाहेति ।</p>
<p>कर्माधिगमस्यैव पूर्ववृत्तत्वं<br>
न केवलं कण्ठोक्तम्,<br>
ऐक-शास्त्र्योक्त्य्-आक्षिप्तश् चेत्य् अभिप्रयन्न् आह - वक्ष्यतिचेति ।</p>
<p>&ldquo;वृत्ताद्&rdquo; इत्यादिः,<br>
&ldquo;संहितम्&rdquo; इत्यादिश् च वृत्तिग्रन्थौ ।</p>
</details>
<details><summary>श्रुत-प्रकाशिका - शारीरकं १६-लक्षणम्</summary>
<p><strong>शारीरकं</strong> ब्रह्ममीमांसा ।<br>
जगच्-छरीर[क]ः परमात्मा <strong>शारीरः</strong> ।<br>
“तस्यैष एव शारीर आत्मा&rdquo; इति श्रुतेः ।</p>
<p>तद्-विषयं शास्त्रं शारीरकम्<br>
इत्य् उच्यते ।<br>
<strong>षोडश-लक्षणेन</strong> षोडशाध्यायेन ।</p>
</details>
<details><summary>वीरराघवः</summary>
<p>2 शारीरकम् ।<br>
शारीरं कायति प्रतिपादयतीति शारीरकम् ।<br>
कै गै शब्दे ।<br>
&lsquo;आतोऽनुपसर्गे कः&rsquo;<br>
इति कप्रत्यये गोद इतिवत् सिद्धिः ।<br>
शारीरम् अधिकृत्य प्रवृत्तं शास्त्रं<br>
शारीरकम् इति चानन्दमयाधिकरण-भाष्यम् ए तत्-तात्पर्यकम् ।</p>
<p>यद्वा शारीरमाचष्टे इति नाम-धातौ क्विपि<br>
कर्त्रर्थ-ण्वुल्-अन्तम् ।<br>
शारीर-भूत-परमात्माख्यान-करम् इत्यर्थः ।</p>
</details>
<details><summary>श्रुत-प्रकाशिका - संहितम्</summary>
<p><strong>संहितम्</strong> इति ।<br>
नियत-पौर्वापर्यैक-व्याख्येय-व्याख्यान-रूपतया संगतम्<br>
इति भावः ।<br>
“अर्थैकत्वाद् एकं वाक्यम्&rdquo;<br>
इति न्यायेन प्रधान-प्रतिपाद्यैक्यात् व्याख्येयस्य वेदस्यैकप्रबन्धत्वं भवेत् ।<br>
तच्चोपपद्यते -
पुरुषार्थपरत्वाद् वेदस्य,<br>
ब्रह्मपरत्वाद् वा;<br>
“सर्वे वेदा यत् पदम् आनन्ति”,<br>
“वेदैश्च सर्वैर् अहम् एव वेद्यः&rdquo;<br>
इति हि श्रुतिस्मृती ।</p>
<p>वेदार्थ-विचारस्यानुगतत्वान्<br>
मीमांसाया एक-प्रबन्धत्वम् ।<br>
अनेनैकशास्त्र्येण (घ)<br>
कर्माधिगमस्य पूर्ववृत्तत्वम् आक्षिप्तम् ॥</p>
</details>
<details><summary>श्रुत-प्रकाशिका - प्रतिज्ञा-भेदः - १</summary>
<p>[[३४]]</p>
<blockquote>
<p>ननु यदि ऐकशास्त्र्यं कर्म-ब्रह्म-विचारयोः,<br>
तर्हि +++(पूर्वमीमांसाभागस्य)+++ उपक्रमे साधारणार्थः प्रतिज्ञायेत,<br>
&lsquo;अथातो वेदार्थजिज्ञासे&rsquo;ति ।<br>
न चैवं प्रतिज्ञातम् ।<br>
किन्तु पूर्वभागासाधारण एवं प्रतिज्ञातः,<br>
&lsquo;अथातो धर्मजिज्ञासे &lsquo;ति ॥</p></blockquote>
<p>अत्र ब्रूमः –</p>
<p>अथातो ब्रह्मजिज्ञासेत्य् एवोभय-भाग-साधारणार्थ-प्रतिज्ञा ।+++(5)+++<br>
कर्मविचारस् तु ब्रह्म-मीमांसा-तृतीय-लक्षण-चतुर्थ-पादे सङ्गतः ।</p>
<p>ब्रह्मविचारान्तर्भावे ऽपि पृथक्करणम् उपपद्यते ;<br>
यथा निग्रहान्तर्भूत-च्छल-जात्योर् आह्निक-भेदेन पृथग् उक्तिः (न्यायदर्शने),<br>
यथा च निग्रहान्तर्भूत-हेत्व्-आभासानाम् अध्याय-भेदेन पृथग् उक्तिः ।</p>
<p>पृथक्-करणं च बहु-ग्रन्थप्रतिपाद्यत्वात् ।</p>
<p>तत्र [च] पूर्व-भावित्वम् उपजीव्योपजीवकमाचादि-वक्ष्यमाण-हेतु-निबन्धनम् ।<br>
एतद् उक्तं भवति -<br>
अर्थक्रमाद् ब्रह्ममीमांसा<br>
तृतीय-लक्षण-चतुर्थ-पादेन कर्म-विचारः सङ्गतः ।<br>
प्रतिपत्ति-सौकर्य-लक्षण-क्रमात्तु<br>
कर्म-विचारस्य पूर्व-भाव इति ॥+++(5)+++</p>
</details>
<details><summary>श्रुत-प्रकाशिका - प्रतिज्ञाभेदः - २</summary>
<p>एवं वा -<br>
साधर्म्य-वैधर्म्य-समयोर् जात्योः कथनेन<br>
यथा प्रतिधर्म-समा +++(जातिः)+++ उभयानुयायिनी अर्थ-सिद्धा ।<br>
एवं भाग-द्वयासाधारणार्थ-प्रतिज्ञा-द्वये कृते<br>
साधारणार्थ-प्रतिज्ञानम् आर्थं स्यात् ।<br>
साधारणार्थे प्रतिज्ञाते ऽप्य्
असाधारणार्थस् तु पृथगेव प्रतिज्ञातव्यः ।<br>
धर्म-जिज्ञासायां प्रतिज्ञातायाम् अपि,<br>
&ldquo;अथातः शेष-लक्षणम्&rdquo;,<br>
&ldquo;अथातः क्रत्व्-अर्थ-पुरुषार्थयोर् जिज्ञासा&rdquo;<br>
इत्यादी ह्य् असाधारणार्थ-प्रतिज्ञा कृता ।<br>
अतो भागद्वयासाधारणार्थ-प्रतिज्ञानेन<br>
तद्-अनुगत-साधारणार्थ-प्रतिज्ञानम् आर्थं स्याद् इति<br>
प्रथमम्, &lsquo;अथातो धर्मजिज्ञासे&rsquo;ति प्रतिज्ञातम् ;<br>
न तु वेदार्थजिज्ञासेति ॥</p>
</details>
<details><summary>श्रुत-प्रकाशिका - प्रतिज्ञाभेदः - ३</summary>
<p>अथवा -अथातो धर्मजिज्ञासेत्य् एव साधारण-प्रतिज्ञा ।<br>
अलौकिक-श्रेयः-साधनं हि धर्मः ;<br>
तद्-अनुयायि प्रतिपाद्यम् ।<br>
धर्मश्च साध्य-सिद्ध-भेदेन द्विविधः ।<br>
सिद्धरूपे वस्तुनि धर्म-शब्द-प्रयोगो<br>
महाभारते दृष्टः ।<br>
यथा,</p>
<blockquote>
<p>&ldquo;ये च वेदविदो विप्रा<br>
ये चाध्यात्म-विदो जनाः ।<br>
ते <strong>वदन्ति</strong> महात्मानं<br>
कृष्णं धर्मं सनातनम्&rdquo;</p></blockquote>
<p>इति ।</p>
<p>तथाऽभियुक्तैश् च<br>
अलौकिकत्वे सति श्रेयःसाधनत्वं धर्म-शब्द-प्रवृत्ति-निमित्तं मन्वानैः<br>
सिद्ध-रूपेऽर्थे धर्मशब्दः प्रयुक्तः,</p>
<blockquote>
<p>&ldquo;द्रव्य-क्रिया-गुणादीनां<br>
धर्मत्वं स्थापयिष्यते ।<br>
तेषाम् ऐन्द्रियकत्वेऽपि<br>
न ताद्रूप्येण धर्मता&rdquo;</p></blockquote>
<p>इत्यादौ ।<br>
तत्र द्रव्यादि-सद्-भावेऽपि<br>
क्रिया-प्राधान्यात् साध्य-धर्म-परः पूर्वभागः ;<br>
उपासन&ndash;तद्-अङ्ग&ndash;सद्-भावे ऽपि<br>
ब्रह्म-प्रधानत्वात् सिद्ध-धर्मपर ऊर्ध्व-भागः ।<br>
अत उभय-भाग-विचार-साधारणी प्रथमप्-रतिज्ञा ।</p>
<p>तत्र धर्म-शब्दस्य साध्य-धर्म-विषयतया प्रसिद्धि-प्राचुर्येण बुद्धि-स्थत्वात्,<br>
पूर्व-भाग-प्रतिपन्नत्वेन प्राथम्यात्,<br>
धर्म-जिज्ञासापदेनैव<br>
तन्त्रेण वा अर्थतो वा<br>
प्रतिज्ञातत्वोपपत्तेश् च<br>
तल्-लक्षणम् उक्तं चोदनासूत्रे ।</p>
<p>सिद्ध-रूप-धर्म-विशेषस्य च<br>
साधारण-प्रतिज्ञयैव<br>
अर्थतः प्रतिज्ञातत्वेपि<br>
तस्य बहु-ग्रन्थ-व्यवधानात्,<br>
2 शब्दाबोध्यत्वशङ्का परिजिहीर्षया च पुनः प्रतिज्ञा कृता;<br>
तस्य लक्षणम् उक्तं जन्मादि-सूत्रे - - इति युक्तमैकशास्त्र्यम् ।</p>
<p>(2 शब्दाबोध्यत्वशंका सिद्धे व्युत्पत्त्य्-अभाव-भ्रान्तिमूला । )</p>
</details>
<details><summary>श्रुत-प्रकाशिका - धर्म-जिज्ञासा - कर्म-प्राधान्येऽप्य् अविरोधः</summary>
<blockquote>
<p>ननु पूर्वभागस्य साध्य-धर्म-प्रधानतोक्तिर्<br>
उदाहृत-वचनेन +++(&ldquo;ये च वेदविदो विप्रा …&rdquo;)+++ विरुध्यते -<br>
तत्र +++(वचने)+++ पूर्वभागे +++(←&ldquo;वेदविदो विप्रा&rdquo;)+++ ऽपि सिद्ध-रूपस्य परस्य<br>
कर्माराध्यतया प्रधान-प्रतिपाद्यत्वावगमात् ।<br>
तस्मिन् वचने &ldquo;वेद-विच्&rdquo;-छब्दो हि<br>
पूर्व-भागाभिज्ञ-परः,<br>
गो-बलीवर्द-न्यायात् ;</p>
<blockquote>
<p>&ldquo;विष्णु-नामा स वेदेषु<br>
वेदान्तेषु च गीयते&rdquo;</p></blockquote>
<p>इत्य् अनेनैकार्थ्याच्च ।</p>
<p>न च &ldquo;गुणभावेन कर्मणः (नां) प्रतिपाद्यत्वम्&rdquo;<br>
इत्य् अविरोधः ;<br>
प्राधान्येन प्रतिपाद्यत्वस्य जैमिनेर् अभिमतत्वात्, भवद्भिरपि तथोक्तत्वाच्च ।</p></blockquote>
<p>सत्यम् । वस्तुतः प्राधान्यं परमात्मन एव ;<br>
यथा राज्ञस्तात्पर्यगोचरत्वलक्षणम् ।<br>
शाब्दं प्राधान्यं तु कर्मण एव;<br>
यथा राजपुरुषस्य ।+++(5)+++<br>
तच्चातिरस्कृतम् -<br>
तत्र तस्य परमात्माराधन-रूपत्वावगमात् ।<br>
न च तद्-अवगमोऽवश्यं संपाद्यः ।<br>
अन्तवत्-स्वर्गादि-फल-प्रदत्वे<br>
कर्मणां परदेवता-ज्ञान-नैरपेक्ष्यं हि<br>
श्रुति-स्मृतिभ्याम् अवगम्यते ।</p>
<blockquote>
<p>&ldquo;यो ह वा एतद् अक्षरं गार्गि !<br>
अविदित्वाऽस्मिल्ँ लोके जुहोति, यजते, तपस्तप्यते बहूनि वर्षसहस्राणि,<br>
अन्तवद् एवास्य तद्भवति&rdquo;</p></blockquote>
<p>इति,</p>
<blockquote>
<p>&ldquo;अहं हि सर्वयज्ञानां भोक्ता च प्रभुरेव च ।<br>
न तु मामभिजानन्ति तखेनातश्व्ययन्ति ते&rdquo;</p></blockquote>
<p>इति च ।</p>
<p>अतस् तन्-नैरपेक्ष्य-लक्षणम् अपि प्राधान्यम् अस्ति कर्मणः ।</p>
<p>अतः पूर्वभागे कर्मणः प्राग्-अवगतं प्राधान्यं<br>
पश्चाद्-अवगन्तव्य-परमात्माराधन-रूपत्वं चाविरुद्धम् ।<br>
अतः प्रतिज्ञोपपत्तेः शास्त्रैक्यं युक्तम् ।</p>
</details>
<details><summary>श्रुत-प्रकाशिका - पूर्व-कल्पित-तडागवत्</summary>
<p>[[२५]]</p>
<p>यद्य् अपि कर्मब्रह्ममीमांसयोर् ऐकशास्त्र्यम्<br>
अविवक्षितं जैमिनिना -<br>
तथापि तदङ्गीकृत्य<br>
तद्-एकशास्त्रतया बादरायणेन ब्रह्मसूत्र-प्रणयनं युक्तम्,<br>
यतः 1</p>
<blockquote>
<p>&ldquo;अ-तद्-अर्थतया क्लृप्तम्<br>
अपि योग्यम् अपेक्षितम् ।<br>
तादर्थ्यम् अर्हति - +++(नूतन-)+++ग्रामे<br>
कल्प्ये पूर्व-तटाकवत् &quot; ।</p></blockquote>
<p>विवक्षितत्व-सम्भवश्च दर्शितः ।<br>
अतः (तश्च ) शस्त्रैक्यं युक्तम् ।</p>
</details>
<details><summary>वीरराघवः</summary>
<p>1 अतदर्थतयाक्लृप्तामति । न तदिति समासः ।<br>
तदतिरिक्तकार्यार्थतयैव क्लृप्तमित्यर्थः ।<br>
अन्यदीयश्लोक इह स्ववाक्य-च्छाययाऽनूदितः ।</p>
<p>अतः &ldquo;यत&rdquo; इत्यस्य तादर्थ्यम् अर्हतीत्यत्रान्वयः ।<br>
विवक्षितत्वं संभवश्चेति पाठे<br>
धर्मजिज्ञासासूत्रस्य साधारणतया व्याख्यानात् विवक्षितत्वमुक्तम् ।</p>
<p>कर्म-ब्रह्म-ज्ञानयोः सापेक्षत्वं व्याख्येयैक्यादि च<br>
शास्त्रैक्य-संभवोपपादकम् उक्तम् इत्यर्थः ।</p>
<p>किञ्च पूर्व-मीमांसा-ग्रथानारूढ-जैमिन्य्-उक्तार्थ-प्रसंगेषु<br>
सर्वत्र बादरायणो जैमिनि-नाम्ना निर्दिशति ।<br>
तत्र किञ्चित् स्वानभिमतम् अपि ;<br>
जैमिनिनाऽपि विमर्शायोपस्थापित-मात्रम् अपि भवेत् ।+++(4)+++</p>
<p>निर्विवादं सत् पूर्वमीमांसोक्तं तु,<br>
तद्-उक्तम् इति वाक्येन दर्शयति ।<br>
तत् ऐकग्रन्थ्याभिप्रायेणैव ।</p>
<p>अत एव शांकर-भाष्यादौ अपशूद्राधिकरण-शरीरि-भावाधिकरणादौ<br>
पौनर्-उक्त्य-शंका-परिहार-प्रवृत्तिर् उपपद्यत<br>
इत्यादि द्रष्टव्यम् ।</p>
<p>शास्त्रैक्य-संभवस्योपरि विस्तरेणोपपादनाद्<br>
अत्र विवक्षितत्व-संभव इति पाठ एव श्रेयान् ।</p>
</details>
<details open><summary>विश्वास-टिप्पनी - कारणान्तराणि</summary>
<p>स्वाध्यायोऽध्येतव्य इत्य् अखिलोऽपि वेदो गृहीतः,<br>
तथा लक्ष्यैक्ये सति,<br>
तद्-उपकारक-न्याय-सूत्रैक्यम् अपि सिध्यति।</p>
<blockquote>
<p>ऐकशास्त्र्ये सति,<br>
अपशूद्राधिकरणं, स्मृत्यधिकरणं च कुतः पुनर् उक्तं?</p></blockquote>
<p>पूर्व-पक्ष-भेदात्।</p>
</details>
<details open><summary>विश्वास-प्रस्तुतिः</summary>
<p>अतः प्रतिपिपादयिषितार्थ-भेदेन,<br>
+++(पूर्व-मीमांसायाम् विषय-गत+अध्य्याय-)+++षट्क-भेदवद्,<br>
+++(तत्रैव)+++ अध्याय-भेदवच् च<br>
पूर्वोत्तर-मीमांसयोर् भेदः।</p>
</details>
<details><summary>Thibaut</summary>
<p>Hence the earlier and the later Mīmāṁsā are separate only in so far as there is a difference of matter to be taught by each; in the same way as the two halves of the Pūrva Mīmāṁsā-sūtras,  consisting of six adhyāyas each, are separate <sup id="fnref:2"><a href="#fn:2" class="footnote-ref" role="doc-noteref">2</a></sup>; and as each adhyāya is separate.</p>
</details>
<details><summary>मूलम्</summary>
<p>अतः प्रतिपिपादयिषितार्थभेदेन षट्कभेदवदध्यायभेदवच्च पूर्वोत्तरमीमांसयोर्भेदः।</p>
</details>
<details><summary>श्रुत-प्रदीपिका</summary>
<p>शास्त्रैक्यप्रत्यनीकमर्थविरोधं प्रतिपाद्यभेदं प्रयोजनभेदं कर्तृभेदं चाशङ्क्याह - अत इति । अतः; एकव्याख्येयव्याख्यानरूपतया प्रबन्धैक्यसिद्धेः । प्रतिपिपादयिषितः ; प्रतिपादयितुमिष्टः, तात्पर्यविषय इत्यर्थः । देवतानिराकरणादिकं देवताज्ञानानपेक्षफलप्रदत्वरूपकर्मप्राशस्त्याद्यर्थान्तरपरम् ; न तु देवतानिरासादौ तात्पर्यम् । अन्यार्थं तु जैमिनिः परं जैमिनिर्मुख्यत्वात् इत्यादौ जैमिनेर्ब्रह्माभ्युपगमदर्शनादिति भावः । द्रव्यदेवतासामान्ये द्रव्यबलीयस्त्वमपि प्रमाणद्वारा, न स्वरूपतः । द्रव्यस्वरूपं हि प्रत्यक्षं हविस्स्वरूपं, धर्म एव हि शास्त्रगम्यः, देवतायास्तु स्वरूपं फलप्रदत्वमपि शास्त्रैकगम्यमित्याद्यनुसन्धेयम् । अतो विरुद्धार्थे तात्पर्याभावान्नार्थविरोधः । पूर्वोत्तरकाण्डाभिप्रायेण षट्कभेदवदध्यायभेदवदि त्युक्तम् । अनेन प्रयोजनप्रतिपाद्यभेदौ परिहृतौ । षट्कद्वयचिन्तितप्रकृतिविकृतिरूपार्थतत्फलभेदस्य शास्त्रभेदकत्वाभावात् । कर्तृभेदपरिहारस्तु स्फुटतया नोक्तः । अस्ति हि वैयाकरणपूर्वोत्तरवृत्त्यादौ कर्तृभेदः ।</p>
</details>
<details><summary>श्रुत-प्रकाशिका - षट्क-भेदः</summary>
<blockquote>
<p>नन्व् इदम् अयुक्तम् ऐकशास्त्र्यम्<br>
शारीरक-शब्द-सूचितात् प्रधान-प्रतिपाद्य-भेदात्,<br>
जैमिनीय-शब्द-सूचितात् कर्तृ-भेदात्,<br>
तद्-उभय-फलितात् प्रयोजनम्-एभेदात्,<br>
अर्थविरोधाच् च</p></blockquote>
<p>इत्य् आशङ्कां परिहरति अतः प्रतिपिपादयिषितेति ।<br>
अतः वृत्तिकारोक्तात् एक-व्याख्येय-व्याख्यान-रूप [त्व] संबन्धादित्यर्थः ।</p>
<p>षट्कभेदः पूर्वमीमांसायाम्, अध्याय-भेदस् तत्रोत्तरत्र च निदर्शनार्थमुक्तौ ।<br>
अर्थभेदाभावे<br>
ह्येकं षट्कमेकोऽध्यायो वा स्यात् ।<br>
अत एकावयवित्वे सिद्धे सति<br>
अवान्तरार्थभेदो न महावाक्यैकत्व-विरोधी,<br>
यथा पदार्थ-भेदो वाक्यार्थकत्वाविरोधीति भावः ।<br>
अनेन प्रतिपाद्यभेदः परिहृतः ।</p>
<p>प्रयोजन-भेदश् चार्थात् परिहृतः<br>
षट्कद्वय-चिन्तित-प्रकृति-विकृति-प्रयोजन-भेदस्य शास्त्र-भेदकत्वाभावात् ।</p>
</details>
<details><summary>वीरराघवः</summary>
<p>2 प्रकृतिविकृतीति । उपदेशषट्कमति देशषट्कमित्यपि व्यवहारः प्रसिद्धः ।<br>
अध्याय भेदहेतुस् तुद्वादशानामध्यायानाम् -</p>
<blockquote>
<p>&lsquo;मानं भेदः शेषभावः प्रयुक्तिः पौर्वापर्यञ्चाधिकारोऽतिदेशः । सामान्येनाथो विशेषातिदेश ऊहो बाधस्तन्त्रमेवं प्रसङ्गः&rsquo;</p></blockquote>
<p>इत्यर्थभेदो ऽस्माभिर् अपि दर्शितः ।</p>
<p>उपरि चतुरध्यायी संकर्षकाण्डः । तदर्थभेदश् चाधिकरण-चिन्तामणौ,</p>
<blockquote>
<p>&ldquo;तत उपरि चतुर्लक्षणी देवतार्था&rdquo;</p></blockquote>
<p>इत्यधिकरणसारावलि-विवरणावसरे,</p>
<blockquote>
<p>&ldquo;स्वरूपमादौ तद्भेदस्तदुपासनपूर्वकम् । फलन्न देवताकाण्डे देवतानां तु कथ्यते&rdquo;</p></blockquote>
<p>इति देवतास्वरूप-तद्भेदतदुपासन-तत्फलरूपेण दर्शितः ।</p>
<p>तद् इदम् अत्र काशकृत्स्नीय-संकर्षकाण्डैक-संग्रहपक्षे ।</p>
<p>यदा तु जैमिनीय एव संकर्षकाण्डश् चतुरध्यायी गृह्यते;<br>
काशकृत्स्नीयस्तु जैमिन्य्-उक्ति-विशदानवगम्य-देवता-विशोधन-प्रवृत्तः, तच्-छेषः स्याद्<br>
इति तदा तस्य द्वादशाध्याय-युक्तार्थेषु केषाञ्चिद् अस्फुटानाम् आकृष्य संकलय्य<br>
विचाररूपत्वात् तत्र होम-पाद&ndash;यूप-पाद&ndash;इष्टका-पाद&ndash;<br>
अवदान-पाद&ndash;वरण-पादेत्यादि-<br>
पाद-नाम-निर्देशाच् चान्यादृश एवार्थ-भेदो भाव्य इत्य् अलम् ।<br>
विस्तरः परमार्थभूषणे ।</p>
</details>
<details open><summary>विश्वास-प्रस्तुतिः</summary>
<p>मीमांसाशास्त्रम् -<br>
&ldquo;अथातो धर्मजिज्ञासा&rdquo; (पूर्व.मी.१.१.१) इत्य् आरभ्य<br>
&ldquo;अनावृत्तिश् शब्दाद्, अनावृत्तिश् शब्दात्&rdquo; (ब्र.सू.४.४.२२.) इत्य् एवम्-अन्तं<br>
+++(सूत्रेषु)+++ सङ्गति-विशेषेण विशिष्ट-क्रमम् ।</p>
</details>
<details><summary>Thibaut</summary>
<p>The entire Mīmāṁsā-sātra&ndash;which begins with the Sūtra &lsquo;Now therefore the enquiry into religious duty&rsquo; and concludes with the Sūtra &lsquo;(From there is) no return on account of scriptural statement&rsquo;&ndash;has, owing to the special character of the contents, a definite order of internal succession.</p>
</details>
<details><summary>मूलम्</summary>
<p>मीमांसाशास्त्रम् - &ldquo;अथातो धर्मजिज्ञासा&rdquo; इत्यारभ्य &ldquo;अनावृत्तिश्शब्दादनावृत्तिश्शब्दात्&rdquo; इत्येवमन्तं सङ्गति-विशेषेण विशिष्टक्रमम् ।</p>
</details>
<details><summary>श्रुत-प्रदीपिका</summary>
<p>अस्त्वैकशास्त्र्यम् ; ब्रह्म-चिन्ता पूर्वं किं न स्यादित्यत्राह - मीमांसेति । संगतिविशेषाः वक्ष्यमाणाः - पाठक्रमः, चेतनानां त्रिवर्गे प्रथमं प्रावण्यरूपोऽर्थक्रमः, पदार्थवाक्यार्थभावः, दृष्टान्तदार्ष्टान्तिकभावः, उपजीव्योपजीवकभावश्च । एवं पौर्वापर्यनियामकसंगतिविशेषेण विशिष्टक्रमं क्रमविशेषवदित्यर्थः ।</p>
</details>
<h2 id="अधययनम">अध्ययनम्</h2>
<details open><summary>विश्वास-प्रस्तुतिः</summary>
<p>तथा हि<br>
प्रथमं तावत्</p>
<blockquote>
<p>स्वाध्यायोऽध्येतव्यः (यजुर्-आरण्यके.२.प्र. १५.अनु.)</p></blockquote>
<p>इत्य् +++(उच्चारणानूच्चारण-रूपेण)+++ अध्ययनेनैव<br>
स्वाध्याय-शब्द-वाच्य-+++(स्व-शाखागत-)+++वेदाख्याक्षर-राशेर् ग्रहणं विधीयते<br>
+++(न तद् अर्थपर्यन्तम् - रागतस् तत् प्राप्तम् इति)+++॥</p>
</details>
<details><summary>मूलम्</summary>
<p>तथाहि प्रथमं तावत् स्वाध्यायोऽध्येतव्यः (यजुरारण्यके.२.प्र. १५.अनु.) इत्यध्ययनेनैव स्वाध्यायशब्दवाच्यवेदाख्याक्षरराशेर्ग्रहणं विधीयते॥</p>
</details>
<details><summary>श्रुत-प्रदीपिका - तथा हि</summary>
<p>ऐकशास्त्र्यकर्म-विचार&ndash;तद्-अनन्तर-भावि&ndash;ब्रह्म-विचारापेक्षोपयोगित्वेन<br>
अधीत-साङ्ग-सशिरस्क इति प्राक् प्रतिज्ञात-साङ्ग-कृत्स्न-वेदाध्ययन-कर्तव्यतायां<br>
प्रमाणतया स्वाध्याय-विधिम् उपन्यस्यन्<br>
तस्यार्थ-ज्ञान-पर्यन्तत्व-निमित्तां ब्रह्म-विचारानारम्भ-शङ्कां<br>
वादि-विप्रतिपत्ति-निमित्त-संशयं च व्युदस्यति - <strong>तथाहीति</strong> ।</p>
<p>विधेरक्षरग्रहणपर्यन्तत्वे सिद्धे ह्यारम्भणीयत्वसिद्धिः । अन्यथा अधीत्य स्नायात् इत्यर्थज्ञाने कर्मशेषतया विनियुक्ते सत्यवहन्तव्यव्रीहिवत् ज्ञातव्यात्मनोऽपि कर्मशेषत्वात् अयमात्मा ब्रह्म इत्यात्मब्रह्मशब्दयोस्तुल्यार्थत्वाच्च कर्मसु कर्तृतयावक्लृप्तजीवस्वरूपपरा वेदान्ता इति तदतिरिक्ताप्रामाणिकेश्वरविचाररूपशास्त्रस्यानारम्भणीयतापत्तेः ।</p>
</details>
<details><summary>श्रुत-प्रदीपिका - प्रथमम्</summary>
<p>तत्र भाट्टाभिमतांश्चतुरोऽर्थान् गुरुकुमारिलानभिमतमेकं च संग्रहेण प्रतिजानीते - <strong>प्रथमम्</strong> इति ।<br>
प्रथमं तावत् ; प्रथमत एव । प्राथम्योक्त्या शास्त्रान्तरेण साधनचतुष्टयसिद्ध्ययोगः फलितः । शास्त्रान्तराधिगमायोग्यदशापेक्षया प्राथम्यम् ; गर्भाष्टमोपनीतस्य ह्यध्ययनम् । अत एव अष्टवर्षम् इत्युक्तकालविशेषोऽप्युपनयनद्वाराध्ययनाङ्गमिति फलितम् । अनेनोपनयनस्याध्ययनाङ्गत्वं, स्वाध्यायविधिवाक्योपादानेनाध्ययनस्य स्वविधिप्रयुक्तत्वम्, अध्ययनेन इति निर्देशेन संस्कारविधित्वम्, एवकारेण नियमविधित्वं च द्योत्यते । अक्षरराशिमात्रस्य स्वाध्यायशब्दवाच्यत्वव्युदासाय वेदाख्य शब्दः । वेदाख्येत्यनेन कृत्स्नाध्ययनस्य विहितत्वमप्यभिप्रेतम् । न हि वेदैकदेशः स्वाध्यायशब्दार्थः । नासावर्थावबोधनपर्यन्तो विधिरित्यभिप्रायेण अक्षरराशिग्रहणमित्युक्तम् । विधेरक्षरग्रहणपर्यन्ततया अधीत्याभिसमावृत्य अधीत्य स्नायात् इत्यत्रार्थज्ञानस्य कर्मशेषत्वाभावेन ज्ञातव्यात्मनोऽवहन्तव्यव्रीह्यादिवत् कर्मशेषत्वाभावेन कर्मसु कर्तुर्जीवादन्यस्मिन्प्रमाणसंभावनया तद्विलक्षणेश्वरविचाररूपशास्त्रमारम्भणीयम् इति फलितमित्यभिप्रायः ।</p>
</details>
<details open><summary>विश्वास-प्रस्तुतिः</summary>
<p>तच्चाध्ययनं किंरूपं कथं च कर्तव्यमित्यपेक्षायाम्</p>
</details>
<details><summary>मूलम्</summary>
<p>तच्चाध्ययनं किंरूपं कथं च कर्तव्यमित्यपेक्षायाम्</p>
</details>
<details><summary>श्रुत-प्रदीपिका - तच्च</summary>
<p>अयं चार्थः अध्ययनमात्रवतः इति वक्ष्यमाणसूत्रार्थः प्रतिपत्तिसौकर्यायात्र दर्शितः ; प्राथम्यं साङ्गत्वं च नात्र प्रतीतम् ; अध्यापनविधिश्रवणात् ; तत्प्रयुक्तता च प्रतीयत इति शङ्कायामाह - तच्चेति । चः शङ्कानिवृत्तौ ।</p>
</details>
<details><summary>श्रुत-प्रदीपिका - किंरूपम्</summary>
<p>किं-रूपम्?<br>
स्वतन्त्रोच्चारण-रूपं परतन्त्रोच्चारण-रूपं वा,<br>
सकृद्-उक्ति-रूपम्, अ-सकृद्-उक्तिरूपं वेत्य्-अर्थः ।<br>
कथम् ?<br>
किम्-अङ्गकम् ?</p>
</details>
<details open><summary>विश्वास-प्रस्तुतिः</summary>
<blockquote>
<p>अष्टवर्षं ब्राह्मणम् उपनयीत, तम् अध्यापयेत् +++(←अज्ञात-श्रुति-स्रोतः - सूत्रेषु तु वर्तते)+++</p></blockquote>
<p>इत्य् अनेन,</p>
</details>
<details><summary>मूलम्</summary>
<blockquote>
<p>अष्टवर्षं ब्राह्मणमुपनयीत तमध्यापयेत् (<del>शतपथब्राह्मणम्</del>)</p></blockquote>
<p>इत्य् अनेन,</p>
</details>
<details><summary>श्रुत-प्रदीपिका - माणवक-शेषत्वम्</summary>
<p>अष्टवर्षत्वमुपनयनद्वारा अध्ययनशेषम् ।<br>
&ldquo;द्वादशाहेन प्रजाकामं याजयेत्&rdquo; इतिवद् अध्ययनश्रुतिः ।<br>
न हि तत्र यजनं याजनविधिप्रयुक्तम् ।<br>
अत्र &ldquo;ब्राह्मणम्&rdquo; इति द्वितीयाश्रुत्या<br>
माणवक-शेषम् उपनयनम्<br>
अन्तरङ्गत्व-लिङ्गात् तद्-गताध्ययनाङ्गम् ।</p>
</details>
<details><summary>श्रुत-प्रदीपिका - उपनीय</summary>
<p>&ldquo;उपनीय&rdquo; इति क्त्वाश्रुतिस्तु विलम्बद्वयहता ;<br>
सा हि स्मृतिर् अनुवादरूपा च ।<br>
अतः श्रुतेर्लिङ्गं प्रबलम् ।</p>
</details>
<details><summary>श्रुत-प्रदीपिका - "कर्त्रभिप्राये क्रियाफले" न</summary>
<p>न च</p>
<blockquote>
<p>कर्त्रभिप्राय-फलात्मनेपद-वशाद्<br>
उपनयनम् उपनेतृ-गताध्यापनाङ्गम्</p></blockquote>
<p>इति वाच्यम्,<br>
अकर्त्रभिप्रायार्थेन &ldquo;संमानन…&quot;-इत्यादि-सूत्रेणात्मनेपदस्य विहितत्वात् ।</p>
</details>
<details><summary>श्रुत-प्रदीपिका - "संमानन…"-इत्यादिना नावधारण-रूप-नियम-निषेधः</summary>
<blockquote>
<p>&ldquo;कर्तर्य् <strong>एव</strong> फलान्वयः कर्त्रभिप्रायत्वम्&rdquo;<br>
इति +++(&ldquo;संमानन…&quot;-इत्यादि-सूत्रेण)+++ तन्-निवृत्तौ फलस्योभयान्वय-संभवेन<br>
+उपनयन-फलस्य गुरु-गतत्व-संभवाद्<br>
अध्यापनाङ्गत्वम्</p></blockquote>
<p>इति शङ्का च निरस्ता,<br>
&ldquo;अग्नीनादधीत&rdquo; इत्यत्र स्वरित-इत्यादिसूत्रेण विहितेऽप्य् आत्मनेपदे<br>
फलस्योभयान्वय-दर्शनात् ।</p>
<p>अतः कर्त्रभिप्रायत्वं न कर्तर्येव फलान्वयः ;<br>
किंतु फलस्य कर्त्र्-अन्वय-मात्रम्<br>
इति तन्-निवृत्तौ<br>
कर्तरि फलान्वयो न सिध्येद्<br>
इति नाचार्ये फलान्वयः ।</p>
<p>न च चेतन-द्वयानन्वयः कर्त्र्-अभिप्रायत्वम्<br>
&ldquo;ऋत्विजो वृणीते&rdquo; इत्यत्र फलस्योभयत्रान्वयात् ।</p>
</details>
<details><summary>श्रुत-प्रदीपिका - अव्यवहितफलान्वयो न</summary>
<p>न च</p>
<blockquote>
<p>अव्यवहित-फलस्य कर्त्रन्वयः कर्त्र्-अभिप्रायत्वम्<br>
इत्य् आचार्यक-व्यवहितत्वाद् आत्मने-पदाप्राप्तौ<br>
संमानन-इत्यादि-सूत्रेण व्यवहित-फलस्य कर्त्रन्वये ऽप्य् आत्मनेपदं विधीयत<br>
इति व्यवहिताचार्यक-निष्पत्त्य्-अर्थतयोपनयनस्याध्यापनाङ्गत्वं कर्त्रभिप्रायत्वविरोधि</p></blockquote>
<p>इति वाच्यम्,<br>
उत्तर-क्रतु-विधीन् प्रत्य् आधानस्येव<br>
+अध्यापनं प्रत्य्-अङ्गत्वाभावे ऽप्य्<br>
उपनयनस्य तद्-उपकारकत्व-मात्रेण<br>
+आचार्यक-निष्पादकत्वोपपत्तेः ।<br>
अत उपनयनफलं नाचार्यान्वयीति न तदध्यापनाङ्गम् ।</p>
</details>
<details><summary>श्रुत-प्रकाशिका - "कर्त्र्-अभिप्राये क्रियाफले" इति न</summary>
<p>किञ्च &ldquo;स्वरित-ञितः कर्त्र्-अभिप्राये क्रियाफले&rdquo; इत्य् आत्मनेपदे प्राप्तेऽपि,<br>
&ldquo;संमाननोत्सञ्जनाचार्य-करण&ndash;ज्ञान-भृति-विगणन-व्ययेषु नियः&rdquo; इति पुनर्-विधानस्याकर्त्र्-अभिप्रायार्थत्वाद्<br>
उपनयनस्य नाध्यापनाङ्गत्वं युक्तम् ।<br>
&ldquo;अकर्त्रभिप्रायार्थोऽयम् आरम्भः&rdquo; इति हि तद्-वृत्ति-कारः +++(←काशिकायाम्)+++।
।</p>
</details>
<details><summary>वीरराघवः</summary>
<p>1 +++(&ldquo;संमाननोत्सञ्जनाचार्य-करण…&rdquo; इत्यत्र)+++ आचार्यकरणेति । स्वम् आचार्यं करोतीति यत् तत् आचार्य-करणम् ।<br>
नायं नियो वाच्यार्थः; अपितु पश्चाद्-गम्यः ।<br>
एतद्-धेतुः माणवकस्य स्व-समीप-प्रापणं वाच्यार्थः ।<br>
तत्-फलम् अध्ययनं माणवक-निष्ठम् ।<br>
तस्मिन् निष्पन्ने आचार्यत्व-सिद्धिर् इति<br>
तत्-सिद्धि-हेतुत्व-मुखेन समीप-प्रापणम् उपलक्ष्यते ।</p>
</details>
<details><summary>श्रुत-प्रकाशिका - पुनर्-विधाने नावधारण-नियमः</summary>
<p>[[३१]]</p>
<blockquote>
<p>ननु कर्त्र्-अभिप्रायत्वं = कर्तर्य् <strong>एव</strong> फलस्याभिप्रेतत्वम् ।<br>
तद्-अवधारण-निषेधार्थं पुनर्-विधानम् +++(&ldquo;संमाननोत्सञ्जनाचार्य-करण-ज्ञान-भृति-विगणन-व्ययेषु नियः&rdquo; इति)+++ ।<br>
अतः फलम् उभयान्वयि ।<br>
अतो माणवक-द्वारेणाचार्यान्वय्य्-उपनयन-फलम्<br>
इति अध्यापनाङ्गत्वं युक्तम्</p></blockquote>
<p>इति चेत् - न;<br>
&ldquo;अग्नीन् आदधीत&rdquo; इत्यत्र<br>
कर्त्रभिप्राय-सूत्र-विहिते ऽप्य् आत्मने-पदे<br>
फलस्योभयान्वयितया<br>
पुनर्-विधानस्य +++(भवद्-उक्तावधारण-रूप-)+++नियम-निषेधार्थत्वाभावेन<br>
कर्त्र्-अभिप्रायत्व-मात्रस्य निषेधार्थत्वात् ।<br>
अतो नाध्यापनाङ्गत्वम् ॥</p>
</details>
<details><summary>वीरराघवः</summary>
<p>आदधीतेत्य् अत्र<br>
धाञ्-धातोः ञित्त्वात् आत्मनेपदम् ।<br>
तत्र फलस्य अग्नि-पुरुषोभयान्वयितया<br>
न कर्तृ-मात्राभिप्रायत्व-रूपत्व-संभवः ।</p>
</details>
<details><summary>श्रुत-प्रकाशिका - पुनर्-विधाने न चेतनगतावधारण-नियमनम्</summary>
<blockquote>
<p>ननु कर्त्रभिप्राय-शब्देन कर्तृ-व्यतिरिक्त-चेतने फलानन्वयो विवक्षितः +++(न त्व् अचेतने)+++।<br>
अतो न +&ldquo;अग्नीन् आदधीते&quot;ति व्यभिचारः ।<br>
+++(&ldquo;संमाननोत्सञ्जनाचार्य-करण-ज्ञान-भृति-विगणन-व्ययेषु नियः&rdquo; इति)+++ पुनर्-विधानस्य तन्+++(→कर्तृ-सम्बन्धावधारणस्य)+++-निवारणार्थत्वे<br>
फलस्याचार्येऽप्य् अन्ययोपपत्तेर्<br>
अध्यापनाङ्गत्वम्</p></blockquote>
<p>इति चेत्- न;<br>
&ldquo;ऋत्विजो वृणीते&rdquo; इत्यत्र<br>
स्वरितेत्य्-आदि-सूत्र-विहिते ऽप्य् आत्मने-पदे<br>
फलस्य कर्तृ-व्यतिरिक्त-चेतनान्वय-दर्शनेन<br>
पुनर्-विधानस्य +++(चेतनावधारण-रूप-)+++नियम-निषेधार्थत्वाभावात् ।<br>
अतः कर्त्र्-अभिप्राय-मात्र-निषेधार्थं पुनर्-विधानम्<br>
इति नाध्यापनाङ्गम् उपनयनम् ॥</p>
</details>
<details><summary>श्रुत-प्रकाशिका - पुनर्-विधाने न व्यवहित-फल-सम्बन्ध-कल्पनम्</summary>
<blockquote>
<p>ननु क्रिया-फलं नाम क्रियानन्तर-भावि-फलम् ।<br>
तस्य कर्तर्य् अन्वितत्वं कर्त्र्-अभिप्रायत्वम् ।<br>
अत +++(प्रथमोपाकर्म-प्रतीक्षस्य शिक्षणस्य=)+++आचार्यकस्योपनयन-क्रियानन्तर-भावित्वाभावाद्<br>
अ-व्यवहित-फलस्य कर्तृ-गतत्वाभावाच् चात्मने-पदस्याप्राप्तौ<br>
अ-व्यवहित-फलस्याकर्त्र्-अभिप्रायत्वे ऽप्य् आत्मने-पदं<br>
सम्माननेत्यादि-सूत्रेण विधीयते ।<br>
अतो ऽकर्त्र्-अभिप्रायार्थत्वेऽपि<br>
व्यवहिताचार्यक-निष्पत्त्य्-अर्थतया<br>
ऽध्यापनाङ्गत्वम् उपनयनस्याविरुद्धम्</p></blockquote>
<p>इति चेत् — नैवम्;<br>
&ldquo;अग्नीन् आदधीते&quot;त्य्-अत्र स्वरितेति-सूत्र-विहिते ऽप्य् आत्मने-पदे<br>
अग्नि-संस्कार+++(←कर्म-मन्त्रादिभिर्)+++-व्यवहितस्याऽऽहिताग्नित्वापत्ति-रूप-फलस्य कर्त्र्-अन्वयित्व-दर्शनात् ।<br>
अतोऽकर्त्र्-अभिप्रायार्थं सम्माननेत्यादि-सूत्रं<br>
फल-मात्रस्य कर्त्र्-अन्वय-निवारणार्थम् ॥</p>
</details>
<details><summary>श्रुत-प्रकाशिका - कर्त्र्-अभिमत-फलं भिन्नम्</summary>
<blockquote>
<p>संस्कार-विशिष्टाग्निः फलम् +++(न त्व् आहिताग्निता)+++<br>
इत्य् आधान-कर्तरि<br>
न व्यवहित-फलान्वय</p></blockquote>
<p>इति चेत् —<br>
तर्ह्य् उपनयन-संस्कार-विशिष्ट-माणवक-सिद्धिर् एवाव्यवहितं फलम्<br>
इति कर्त्रभिप्राय-सूत्रेणैवात्मने-पद-सिद्धेर्<br>
अकर्त्रभिप्राय-सूत्र-वैयर्थ्यं स्यात् ॥</p>
<blockquote>
<p>यद्य् एवं व्यवहितम् अव्यवहितं वा फल-मात्रं कर्त्रभिप्राय-सूत्रेण निवार्यते,<br>
तर्ह्य् उपनेतुः प्रवृत्तिर् नोपपद्यते ;<br>
यतः &ldquo;प्रयोजनम् अनुद्दिश्य न मन्दोपि प्रवर्तते&rdquo; इति ॥</p></blockquote>
<p>नैवम् ।<br>
उपनयन-फलस्य माणवकान्वयित्वे ऽप्य्<br>
&ldquo;आचार्याय वरो देय&rdquo; इति विध्य्-अन्तर-प्राप्त-दक्षिणा-फल-लिप्सया प्रवृत्त्य्-उपपत्तेः ।<br>
न चैतेनाकर्त्रभिप्रायत्व-विरोधः;<br>
अ-साधारण-फलानन्वय-विषयत्वाद् अ-कर्त्र्-अभिप्राय-सूत्रस्य ॥</p>
<blockquote>
<p>अ-व्यवहित-क्रिया-फलस्य कर्तुर् अभिमतत्वं कर्त्र्-अभिप्रायत्वम्,<br>
तद्-अनभिमतत्वम् अ-कर्त्र्-अभिप्रायत्वम्</p></blockquote>
<p>इत्य् अप्य् अयुक्तम् ;<br>
क्रिया-फलस्य कर्त्र्-अनभिमतत्व-व्याघातात्<br>
+++(नाम - )+++ आचार्यक-निष्पत्त्य्-उपयोगिनो माणवक-संस्कारस्य<br>
+अचार्यानभिमतत्वानुपपत्तेः +++(येन स्वरितेत्यादि-सूत्रत एवात्मनेपदिता स्यात्)+++।</p>
<p>अतः उपनयनम् अध्येष्यमाण-माणवकासत्ति+++(=सान्निध्य)+++-मुखेन नाध्यापनाङ्गम् ;<br>
अपि त्व् अध्ययनाङ्गम् एव ।</p>
</details>
<details><summary>श्रुत-प्रकाशिका - अध्ययन-विधि-प्राधान्यम्</summary>
<p>अध्ययनं च नाध्यापनविधिः प्रयुङ्क्ते +++(- अपि त्व् अध्येता ऽध्यापकम् अन्विष्यति)+++।<br>
अध्यापयेद् इति तु &ldquo;द्वादशाहेन प्रजा-कामं याजयेद्&rdquo; इत्यादिवद् इत्य् उक्तम् ।<br>
यद्य् अपि प्रजा-कामम् अन्नाद्य्-अ-कामम् इतिवत्<br>
तत्-प्रयोज्य-व्यापारस्याध्ययनस्याधिकारि-विशेषणं फलं न श्रूयते—<br>
तथापि स्वाध्याय-सिद्धिर् अधिकारि-विशेषणं स्यात् ;<br>
&ldquo;स्वाध्यायोऽध्येतव्यः&rdquo; इति स्वाध्यायस्याध्ययन साध्यत्वावगमात् ।<br>
यथा अग्नीन् आदधीतेत्य्-अत्राग्नीनाम् आधान-साध्यत्वावगमाद्<br>
अग्नि-सिद्धिर् अधिकारि-विशेषणम्, तद्वत् ।</p>
<p>न च स्व-विधि-प्रयुक्तत्वे ऽध्ययन-विधेर् अनुष्ठात्र्-अभावः ।<br>
सन्ति हि प्रबुद्धाध्येतारः ।<br>
तथाऽऽह भगवान् आपस्तम्बः,<br>
&ldquo;तस्मिन्न् अभिजन-विद्या-समुदेतं समाहितं संस्कर्तारम् ईप्सेत्&rdquo; इति ।<br>
तेषु पर-विधि-प्रयुक्तत्वे सति<br>
अध्ययनं नोपपद्यते ।</p>
<p>अ-प्रबुद्ध-विषये तु<br>
स्व-तन्त्रस्याध्ययन-विधेर्<br>
माणवक-विषयत्वं ज्ञात्वा<br>
हितैषिणो माणवकम् अध्ययनादि कारयन्ति ।<br>
अतः प्रबुद्धेष्व् अप्रबुद्धेषु च<br>
स्वविधिप्रयुक्तत्वम् अध्यनयस्य युक्तम् ।+++(5)+++</p>
<p>पर-विधि-प्रयुक्तत्वे नित्यस्याध्ययनस्य काम्य-विधि-प्रयुक्तत्वं स्यात् ।<br>
ततश् चानुष्ठान-नियमो न स्यात् ।</p>
<p>आचार्यक-कामो ह्य् अध्यापकः +++(नाध्ययनकामः)+++ ।<br>
तस्याचार्यक-कामनाया अभावे<br>
ऽध्ययनासिद्धेः ॥</p>
<p>अध्यापक बाहुल्यात् तत्-सिद्धिरिति चेत् — न;<br>
अध्यापकेभ्यो ऽप्य् अध्येतृ-बाहुल्य-दर्शनात् ।</p>
<p>[[३२]]
आधानस्योत्तर-क्रतु-विधि-प्रयुक्तत्वेऽपि<br>
न काम्य-विधि-मात्र-प्रयुक्तत्वम् ;<br>
&ldquo;वसन्ते वसन्ते ज्योतिषा यजेत&rdquo;,<br>
&ldquo;यावज्जीवमग्निहोत्रं जुहोति&rdquo;<br>
इति नित्य-विधि-सद्भावाद्<br>
इत्य् एवमादि अनुसन्धेयम् ।<br>
अतो यथोक्त एवार्थः ॥</p>
</details>
<details open><summary>विश्वास-प्रस्तुतिः</summary>
<blockquote>
<p>श्रावण्यां प्रौष्ठपद्यां वा<br>
उपाकृत्य यथा-विधि।<br>
युक्तश् छन्दांस्य् अधीयीत<br>
मासान् विप्रो ऽर्धपञ्चमान्॥<br>
(मनुस्मृ.४.६५)</p></blockquote>
<p>इत्य्-आदि-व्रत-नियम-विशेषोपदेशैश्<br>
चापेक्षितानि विधीयन्ते॥</p>
</details>
<details><summary>मूलम्</summary>
<blockquote>
<p>श्रावण्यां प्रौष्ठपद्यां वा<br>
उपाकृत्य यथाविधि।<br>
युक्तश्छन्दांस्यधीयीत<br>
मासान्विप्रोऽर्धपञ्चमान्॥<br>
(मनुस्मृ.४.६५)</p></blockquote>
<p>इत्यादिव्रतनियमविशेषोपदेशैश्चापेक्षितानि विधीयन्ते॥</p>
</details>
<details open><summary>विश्वास-प्रस्तुतिः</summary>
<p>एवं सत्-सन्तान-प्रसूत&ndash;<br>
सदाचार-निष्ठ-<br>
+आत्म-गुणोपेत-<br>
वेद-विद्-आचार्योपनीतस्य<br>
व्रत-नियम-विशेष-युक्तस्य<br>
आचार्योच्चारणानूच्चारण-रूपम्<br>
अक्षर-राशि-ग्रहण-फलम्<br>
<strong>अध्ययनम्</strong> इत्य् अवगम्यते॥</p>
</details>
<details><summary>मूलम्</summary>
<p>एवं सत्सन्तानप्रसूतसदाचारनिष्ठात्मगुणोपेतवेदविदाचार्योपनीतस्य व्रतनियमविशेषयुक्तस्य आचार्योच्चारणानूच्चारणरूपमक्षरराशिग्रहणफलमध्ययनमित्यवगम्यते॥</p>
</details>
<h2 id="अधययनवध-नयमवध">अध्ययनविधिः नियमविधिः</h2>
<p>अध्ययनं च स्वाध्यायसंस्कारः, स्वाध्यायोऽध्येतव्यः
(यजुरारण्यके.२.प्र.१५.अनु.) इति स्वाध्यायस्य कर्मत्वावगमात्। संस्कारो हि नाम कार्यान्तरयोग्यताकरणम्। संस्कार्यत्वं च स्वाध्यायस्य युक्तम्, धर्मार्थकाममोक्षरूपपुरुषार्थचतुष्टयतत्साधनावबोधित्वात्, जपादिना स्वरूपेणापि तत्साधनत्वाच्च।</p>
<p>एवमध्ययनविधिर्मन्त्रवत् नियमवदक्षराशिग्रहणमात्रे पर्यवस्यति।</p>
<h2 id="वदरथजञन-सवत-परवतत">वेदार्थज्ञाने स्वतः प्रवृत्तिः</h2>
<p>अध्ययनगृहीतस्य स्वाध्यायस्य स्वभावत एव प्रयोजनवदर्थावबोधित्वदर्शनात्, गृहीतात्स्वाध्यायादवगम्यमानान् प्रयोजनवतोऽर्थानापाततो दृष्ट्वा तत्स्वरूपप्रकारविशेषनिर्णय-फलवेदवाक्यविचाररूप-मीमांसाश्रवणे अधीतवेदः पुरषस्स्वयमेव प्रवर्तते। तत्र कर्मविधिस्वरूपे निरूपिते कर्मणां अल्पास्थिरफलत्वं दृष्ट्वा अध्ययनगृहीतस्वाध्यायैकदेशोपनिषद्वाक्येषु चामृतत्वरूपानन्तस्थिर-फलापातप्रतीतेः तन्निर्णयफल-वेदान्तवाक्यविचाररूपशारीरक-मीमांसायां अधिकरोति।</p>
<h2 id="उकतरथसय-शरतसदधत">उक्तार्थस्य श्रुतिसिद्धता</h2>
<p>तथा च वेदान्तवाक्यानि केवलकर्मफलस्य क्षयित्वं ब्रह्मज्ञानस्य चाक्षयफलत्वं च दर्शयन्ति- तद्यथेह कर्मचितो लोकः क्षीयते, एवमेवामुत्र पुण्यचितो लोकः क्षीयते (छान्दोग्ये.८.१.६) अन्तवदेवास्य तद्भवति (बृ.५.८.१०) न ह्यध्रुवैः प्राप्यते (कठ.२.१०) प्लवा ह्येते अदृढा यज्ञरूपाः (मु.१.२.७) परीक्ष्य लोकान् कर्मचितान् ब्राह्मणो निर्वेदमायात् नास्त्यकृतः कृतेन तद्विज्ञानार्थं स गुरुमेवाभिगच्छेत् समित्पाणिश्श्रोत्रियं ब्रह्मनिष्ठम्। तस्मै स विद्वानुपसन्नाय सम्यक्प्रशान्तचित्ताय शमान्विताय । येनाक्षरं पुरुषं वेद सत्यं प्रोवाच तां तत्त्वतो ब्रह्मविद्याम् । (मु.१.२.१२-१३) ब्रह्मविदाप्नोति परम् (तै.आनन्द.२.१अनु.१) न पुनर्मृत्यवे तदेकं पश्यति न पश्यो मृत्युं पश्यति (बृ.७.२६.२) स स्वराड् भवति (छां.७.२५.२) तमेवं विद्वानमृत इह भवति नान्यः पन्था अयनाय विद्यते (पु.सू.१७) पृथगात्मानं प्रेरितारं च मत्वा जुष्टस्ततस्तेनामृतत्वमेति (श्वे.१.६) – इत्यादीनि॥</p>
<h2 id="करमवचरनरपकषयशङक-समधन">कर्मविचारनैरपेक्ष्यशङ्का-समाधाने</h2>
<p>ननु च – साङ्गवेदाध्ययनादेव कर्मणां स्वर्गादिफलत्वम्, स्वर्गादीनां च क्षयित्वं, ब्रह्मोपासनस्यामृतत्वफलत्वं च ज्ञायत एव। अनन्तरं मुमुक्षुर्ब्रह्मजिज्ञासायामेव प्रवर्तताम्; किमर्था धर्मविचारापेक्षा? एवं तर्हि शारीरकमीमांसायामपि न प्रवर्तताम्, साङ्गाध्ययनादेव कृत्स्नस्य ज्ञातत्वात्। सत्यम्; आपातप्रतीतिर्विद्यत एव, तथापि न्यायानुगृहीतस्य वाक्यस्य अर्थनिश्चायकत्वादापातप्रतीतोऽप्यर्थस्संशयविपर्ययौ नातिवर्तते; अतस्तन्निर्णयाय वेदान्तवाक्य-विचारः कर्तव्य इति चेत्; तथैव धर्मविचारोऽपि कर्तव्य इति पश्यतु भवान् ॥</p>
<h2 id="इत-सवमरश-परवचरयसममतदयसतरकषरवयखयघटट">इति सविमर्शः पूर्वाचार्यसम्मताद्यसूत्राक्षरव्याख्याघट्टः</h2>
<p><strong>लघुपूर्वपक्षः</strong></p>
<h2 id="सधनचतषटयपरववतततवपरतपदनय-भमक">साधनचतुष्टयपूर्ववृत्तत्वप्रतिपादनाय भूमिका</h2>
<p>ननु च – ब्रह्मजिज्ञासा यदेव नियमेनापेक्षते, तदेव पूर्ववृत्तं वक्तव्यम्। न धर्मविचारापेक्षा ब्रह्मजिज्ञासायाः, अधीतवेदान्तस्यानधिगतकर्मणोऽपि वेदान्तवाक्यार्थविचारोपपत्तेः। कर्माङ्गाश्रयाणि उगीथाद्युपासनान्यत्रैव चिन्त्यन्ते; तदनधिगतकर्मणो न शक्यं कर्तुम्, इति चेत् –</p>
<h2 id="करमण-जञननङगतवम">कर्मणो ज्ञानानङ्गत्वम्</h2>
<p>अनभिज्ञो भवान् शारीरकशास्त्रविज्ञानस्य। अस्मिन् शास्त्रे अनाद्यविद्याकृतविविधभेददर्शन-निमित्तजन्मजरामरणादि-सांसारिकदुःखसागरनिमग्नस्य निखिलदुःखमूलमिथ्याज्ञाननिबर्हाणाय आत्मैकत्वविज्ञानं प्रतिपिपादयिषितम्। अस्य हि भेदावलम्बि कर्मज्ञानं क्वोपयुज्यते? प्रत्युत विरुद्धमेव। उद्गीथादिविचारस्तु कर्मशेषभूत एव ज्ञानरूपत्वाविशेषादिहैव क्रियते। स तु न साक्षात्सङ्गतः। अतो यत्प्रधानं शास्त्रं, तदपेक्षितमेव पूर्ववृत्तं किमपि वक्तव्यम्॥</p>
<p>बाढम्; तदपेक्षितं च कर्मविज्ञानमेव, कर्मसमुच्चितात् ज्ञानादपवर्गश्रुतेः। वक्ष्यति च – सर्वापेक्षा च यज्ञादिश्रुतेरश्ववत् (ब्र.सू.३.४.२६) इति। अपेक्षिते च कर्मण्यज्ञाते केन समुच्चयः केन नेति विभागो न शक्यते ज्ञातुम्। अतस्तदेव पूर्ववृत्तम्॥</p>
<h2 id="करमण-मकषवरधतवम">कर्मणो मोक्षविरोधित्वम्</h2>
<p>नैतद्युक्तं; सकलविशेषप्रत्यनीकचिन्मात्रब्रह्मविज्ञानादेवाविद्यानिवृत्तेः; अविद्यानिवृत्तिरेव हि मोक्षः। वर्णाश्रमविशेषसाध्यसाधनेतिकर्तव्यताद्यनन्तविकल्पास्पदं कर्म सकलभेददर्शननिवृत्तिरूप- अज्ञाननिवृत्तेः कथमिव साधनं भवेत्?। श्रुतयश्च कर्मणामनित्यफलत्वेन मोक्षविरोधित्वं, ज्ञानस्यैव मोक्षसाधनत्वं च दर्शयन्ति – अन्तवदेवास्य तद्भवति (बृ.५.८.१०), तद्यथेह कर्मचितो लोकः क्षीयते। एवमेवामुत्र पुण्यचितो लोकः क्षीयते (छा.८.१.६), ब्रह्मविदाप्नोति परम् (तै.उ.आन.२.१.१), ब्रह्म वेद ब्रह्मैव भवति (मु.३.२.९), तमेव विदत्वाऽतिमृत्युमेति (श्वे.३.८) – इत्याद्याः॥</p>
<h2 id="जञनकरमसमचचयवदनरस">ज्ञानकर्मसमुच्चयवादनिरासः</h2>
<p>यदपि चेदमुक्तं यज्ञादिकर्मापेक्षा विद्येति, तद्वस्तुविरोधात् श्रुत्यक्षरपर्यालोचनया चान्तःकरणनैर्मल्यद्वारेण विविदषोत्पत्तावुपयुज्यते, न फलोत्पत्तौ, विविदिषन्ति इति श्रवणात्। विविदिषायां जातायां ज्ञानोत्पत्तौ शमादीनामेवान्तरङ्गोपायतां श्रुतिरेवाऽह – शान्तो दान्त उपरतस्तितुक्षुस्समाहितो भूत्वाऽऽत्मन्येवाऽत्मानं पश्येत् – (बृ.६.४.२३) इति॥</p>
<h2 id="वकयजनयजञनत-अवदयनवतत">वाक्यजन्यज्ञानात् अविद्यानिवृत्तिः</h2>
<p>तदेवं जन्मान्तरशतानुष्ठितानभिसंहितफलविशेषकर्ममृदितकषायस्य विविदिषोत्पत्तौ सत्यां सदेव सोम्येदमग्र आसीदेकमेवाद्वितीयम् (छा.उ.६.२.१) सत्यं ज्ञानमनन्तं ब्रह्म (तै.आन.२.१.१) अयमात्मा ब्रह्म (बृ.६.४.५) तत्त्वमसि (छां.६.८.७) इत्यादिवाक्यजन्यज्ञानादविद्या निवर्तते।</p>
<h2 id="अवदयनवरतकजञनसहकरण">अविद्यानिवर्तकज्ञानसहकारीणि</h2>
<p>वाक्यार्थज्ञानोपयोगीनि च श्रवणमनननिदिध्यासनानि। श्रवणं नाम वेदान्तवाक्यानि आत्मैकत्वविद्या प्रतिपादकानीति तत्त्वदर्शिन आचार्यात् न्याययुक्तार्थग्रहणम्। एवमाचार्योपदिष्टस्य अर्थस्य स्वात्मन्येवमेव युक्तमिति हेतुतः प्रतिष्ठापनं मननम्। एतद्विरोधि अनादिभेदवासना-निरसनाय अस्यैवार्थस्यानवरतभावना निदिध्यासनम्।</p>
<h2 id="शररकपरववततनगमनम">शारीरकपूर्ववृत्तनिगमनम्</h2>
<p>श्रवणादिभिर्निरस्तसमस्तभेदवासनस्य वाक्यार्थज्ञानमविद्यां निवर्तयतीत्येवंरूपस्य श्रवणस्यावश्यापेक्षितमेव पूर्ववृत्तं वक्तव्यम्।</p>
<p>तच्च – नित्यानित्यवस्तुविवेकः, शमदमादिसाधनसम्पत्, इहामुत्रफलभोगविरागः, मुमुक्षुत्वं चेत्येतत् साधनचतुष्टयम्। अनेन विना जिज्ञासानुपपत्तेः, अर्थस्वभावादेवेदमेव पूर्ववृत्तमिति ज्ञायते ॥</p>
<h2 id="बनध-ततकरण-तननवरतकन-नगमनम">बन्ध-तत्कारण-तन्निवर्तकानां निगमनम्</h2>
<p>एतदुक्तं भवति – ब्रह्मस्वरूपाच्छादिकाविद्यामूलमपारमार्थिकं भेददर्शनमेव बन्धमूलम्। बन्धश्चापारमार्थिकः। स च समूलोऽपारमार्थिकत्वादेव ज्ञानेनैव निवर्त्यते। निवर्तकं च ज्ञानं तत्त्वमस्यादिवाक्यजन्यम् । तस्यैतस्य वाक्यजन्यस्य ज्ञानस्य स्वरूपोत्पत्तौ कार्ये वा कर्मणां नोपयोगः। विविदिषायामेव तु कर्मणामुपयोगः। स च पापमूलरजस्तमोनिबर्हाणद्वारेण सत्वविवृद्ध्या भवतीतीममुपयोगमभिप्रेत्य ब्राह्मणा विविदिषन्ति इत्युक्तमिति॥</p>
<p>अतः कर्मज्ञानस्यानुपयोगात् उक्तमेव साधनचतुष्टयं पूर्ववृत्तमिति वक्तव्यम्।</p>
<h2 id="इत-लघपरवपकष">इति लघुपूर्वपक्षः</h2>
<p><strong>लघुसिद्धान्तः</strong></p>
<h2 id="वकयरथजञनसय-मकषहततवम-शसतर-परतयकषवरदधम">वाक्यार्थज्ञानस्य मोक्षहेतुत्वम् शास्त्र-प्रत्यक्षविरुद्धम्</h2>
<p>अत्रोच्यते – यदुक्तमविद्यानिवृत्तिरेव मोक्षः; सा च ब्रह्मविज्ञानादेव भवति इति तदभ्युपगम्यते। अविद्यानिवृत्तये वेदान्तवाक्यैर्विधित्सितं ज्ञानं किंरूपमिति विवेचनीयम् – किं वाक्याद्वाक्यार्थज्ञानमात्रम्, उत तन्मूलमुपासनात्मकं ज्ञानम्? – इति; न तावद्वाक्यजन्यं ज्ञानं, तस्य विधानमन्तरेणापि वाक्यादेव सिद्धेः; तावन्मात्रेणाविद्यानिवृत्त्यनुपलब्धेश्च।</p>
<p>न च वाच्यं – भेदवासनायामनिरस्तायां वाक्यमविद्यानिवर्तकं ज्ञानं न जनयति, जातेऽपि सर्वस्य सहसैव भेदज्ञानानिवृत्तिर्न दोषाय, चन्द्रैकत्वे ज्ञातेऽपि द्विचन्द्रज्ञानानिवृत्तिवत्। अनिवृत्तमपि छिन्नमूलत्वेन न बन्धाय भवति – इति। सत्यां सामग्र्यां ज्ञानानुत्पत्त्यनुपपत्तेः; सत्यामपि विपरीतवासनायामाप्तोपदेशलिङ्गादिभिः बाधकज्ञानोत्पत्तिदर्शनात् ।</p>
<p>सत्यपि वाक्यार्थज्ञाने अनादिवासनया मात्रया भेदज्ञानमनुवर्तत इति भवता न शक्यते वक्तुम्; भेदज्ञानसामग्र्या अपि वासनाया मिथ्यारूपत्वेन ज्ञानोत्पत्त्यैव निवृत्तत्वात् । ज्ञानोत्पत्तावपि मिथ्यारूपायास्तस्या अनिवृत्तौ निवर्तकान्तराभावात् कदाचिदपि नास्या वासनाया निवृत्तिः।</p>
<p>वासनाकार्यं भेदज्ञानं छिन्नमूलमथ चानुवर्तत इति बालिशभाषितम्॥ द्विचन्द्रज्ञानादौ तु बाधकसन्निधावपि मिथ्याज्ञानहेतोः परमार्थतिमिरादिदोषस्य ज्ञानबाध्यत्वाभावेन अविनष्टत्वात् मिथ्याज्ञानानिवृत्तिः अविरुद्धा। प्रबलप्रमाणबाधितत्वेन भयादिकार्यं तु निवर्तते।</p>
<h2 id="अदवतरतय-जञनतपततयनपपतत">अद्वैतरीत्या ज्ञानोत्पत्त्यनुपपत्तिः</h2>
<p>अपि च भेदवासनानिरसनद्वारेण ज्ञानोत्पत्तिमभ्युपगच्छतां कदाचिदपि ज्ञानोत्पत्तिर्न सेत्स्यति; भेदवासनाया अनादिकालोपचितत्वेनापरिमितत्वात्,
तद्विरोधिभावनायाश्चाल्पत्वादनया तन्निरसनानुपपत्तेः।</p>
<h2 id="अपवरगसधनभतजञनसवरपम">अपवर्गसाधनीभूतज्ञानस्वरूपम्</h2>
<p>अतो वाक्यार्थज्ञानादन्यदेव ध्यानोपासनादिशब्दवाच्यं ज्ञानं वेदान्तवाक्यैर्विधित्सितम्। तथा च श्रुतयः – विज्ञाय प्रज्ञां कुर्वीत (बृ.६.४.२१) अनुविद्य विजानाति (छां.८.१२.६) ओमित्येवाऽत्मानं ध्यायथ (मु.२.२.६) निचाय्य तं मृत्युमुखात्प्रमुच्यते (क.१.३.१५) आत्मानमेव लोकमुपासीत (बृ.३.४.१४) आत्मा वा अरे द्रष्टव्यश्श्रोतव्यो मन्तव्यो निदिध्यासतिव्यः (बृ.६.४.६) सोऽन्वेष्टव्यस्स विजिज्ञासतिव्यः (छां.८.७.१) इत्येवमाद्याः॥</p>
<h2 id="अपवरगसधन-च-जञन-धयनरपम">अपवर्गसाधनं च ज्ञानं ध्यानरूपम्</h2>
<p>अत्र निदिध्यासतिव्यः इत्यादिनैकार्थ्यात् अनुविद्य विजानाति, विज्ञाय प्रज्ञां कुर्वीत इत्येवमादिभिर्वाक्यार्थज्ञानं ध्यानोपकारकत्वात् अनुविद्य, विज्ञाय इत्यनूद्य प्रज्ञाङ्कुर्वीत, विजानाति इति ध्यानं विधीयते। श्रोतव्यः इति चानुवादः स्वाध्यायस्यार्थपरत्वेनाधीतवेदः पुरुषः प्रयोजनवदर्थावबोधित्वदर्शनात्तन्निर्णयाय स्वयमेव श्रवणे प्रवर्तत इति श्रवणस्य प्राप्तत्वात्। श्रवणप्रतिष्ठार्थत्वान्मननस्य मन्तव्यः इति चानुवादः । तस्माद्ध्यानमेव विधीयते । वक्ष्यति च आवृत्तिरसकृदुपदेशात् (ब्र.सू.४.१.१) इति।</p>
<h2 id="धयनसय-वदनपसनतमकतवम">ध्यानस्य वेदनोपासनात्मकत्वम्</h2>
<p>तदिदमपवर्गोपायतया विधित्सितं वेदनमुपासनं इत्यवगम्यते विद्युपास्योर्व्यतिकरेण उपक्रमोपसंहारदर्शनात् मनो ब्रह्मेत्युपासीत (छां.३.१८.१) इत्यत्र भाति च तपति च कीर्त्या यशसा ब्रह्मवर्चसेन य एवं वेद, (छां.३.१८.५) न स वेद अकृत्स्नो ह्येषः आत्मेत्येवोपासीत, (बृ.३.४.७) यस्तद्वेद यत्स वेद स मयैतदुक्तः (छा.४.१.४) इत्यत्र अनुम एतां भगवो देवतां शाधि यां देवतामुपास्से (छां.४.२.२) इति॥</p>
<h2 id="धयनसय-धरवनसमत-दरशनरपत">ध्यानस्य ध्रुवानुस्मृति-दर्शनरूपता</h2>
<p>ध्यानं च तैलधारावदविच्छिन्नस्मृतिसन्तानरूपम् ध्रुवा स्मृतिः। स्मृतिलम्भे सर्वग्रन्थीनां विप्रमोक्षः (छा.७.२६.२) इति ध्रुवायास्स्मृतेरपवर्गोपायत्वश्रवणात्। सा च स्मृतिर्दर्शनसमानाकारा-भिद्यते हृदयग्रन्थिश्छिद्यन्ते सर्वसंशयाः । क्षीयन्ते चास्य कर्माणि तस्मिन् दृष्टे परावरे॥ (मु.२.१.८) इत्यनेनैकार्थ्यात् । एवं च सति आत्मा वा अरे द्रष्टव्यः (बृ.६४.६) इत्यनेन निदिध्यासनस्य दर्शनसमानाकारता विधीयते । भवति च स्मृतेर्भावनाप्रकर्षाद्दर्शनरूपता। वाक्यकारेण एतत्सर्वं प्रपञ्चितम् – वेदनमुपासनं स्यात् तद्विषये श्रवणात् इति। सर्वासूपनिषत्सु मोक्षसाधनतया विहितं वेदनमुपासनमित्युक्तम्। सकृत्प्रत्ययं कुर्याच्छब्दार्थस्य कृतत्वात्प्रयाजादिवत् इति पूर्वपक्षं कृत्वा सिद्धं तूपासनशब्दात् इति वेदनमसकृदावृत्तं मोक्षसाधनमिति निर्णीतम् । उपासनं स्याद्ध्रुवानुस्मृतेः दर्शनान्निर्वचनाच्च इति तस्यैव वेदनस्योपासनरूपस्यासकृदावृत्तस्य ध्रुवानुस्मृतित्वमुपवर्णितम्॥</p>
<p>सेयं स्मृतिर्दर्शनरूपा प्रतिपादिता । दर्शनरूपता च प्रत्यक्षतापत्तिः ।</p>
<h2 id="अपवरगसधनभतसमतगत-वशषटयम">अपवर्गसाधनीभूतस्मृतिगतं वैशिष्ट्यम्</h2>
<p>एवं प्रत्यक्षतापन्नां अपवर्गसाधनभूतां स्मृतिं विशिनष्टि – नायमात्मा प्रवचनेन लभ्यो न मेधया न बहुना श्रुतेन। यमेवैष वृणुते तेन लभ्यस्तस्यैष आत्मा विवृणुते तनूं स्वाम् ॥ (मु.३.२.३) इति। अनेन केवलश्रवणमनननिदिध्यासनानां आत्मप्राप्त्यनुपायत्वमुक्त्वा यमेवैष आत्मा वृणुते तेनैव लभ्य इत्युक्तम् । प्रियतम एव हि वरणीयो भवति। यस्यायं निरतिशयप्रियस्स एवास्य प्रियतमो भवति। यथायं प्रियतम आत्मानं प्राप्नोति, तथा स्वयमेव भगवान् प्रयतत इति भगवतैवोक्तम्॥ तेषां सततयुक्तानां भजतां प्रीतिपूर्वकम्। ददामि बुद्धियोगं तं येन मामुपयान्ति ते॥ (भ.गी.१०.१०) इति, प्रियो हि ज्ञानिनोऽत्यर्थमहं स च मम प्रियः॥ (भ.गीता.७.१७) इति च॥</p>
<p>अतस्साक्षात्काररूपा स्मृतिः स्मर्यमाणात्यर्थप्रियत्वेन स्वयमप्यत्यर्थप्रिया यस्य, स एव परेणाऽत्मना वरणीयो भवतीति तेनैव लभ्यते पर आत्मेत्युक्तं भवति।</p>
<h2 id="दरशनसमनकरय-समत-भकतशबदभधयत">दर्शनसमानाकारायाः स्मृतेः भक्तिशब्दाभिधेयता</h2>
<p>एवं रूपा ध्रुवानुस्मृतिरेव भक्तिशब्देनाभिधीयते, उपासनपर्यायत्वाद्भक्तिशब्दस्य । अत एव श्रुतिस्मृतिभिरेवमभिधीयते –</p>
<p>तमेव विदत्वाऽतिमृत्युमेति (श्वे.३.८) तमेवं विद्वानमृत इह भवति । नान्यः पन्था अयनाय विद्यते (पुरुषसूक्तं.१७)</p>
<p>नाहं वेदैर्न तपसा न दानेन न चेज्यया। शक्य एवंविधो द्रष्टुं दृष्टवानसि मां यथा॥ भक्त्या त्वनन्यया शक्य अहमेवंविधोऽर्जुन। ज्ञातुं द्रष्टुं च तत्त्वेन प्रवेष्टुं च परन्तप!॥(भ.गी.११.५३,५४) पुरुषस्स परः पार्थ! भक्त्या लभ्यस्त्वनन्यया॥ (भ.गी.८.२२) इति॥</p>
<h2 id="भकत-करमङगकतवम">भक्तेः कर्माङ्गकत्वम्</h2>
<p>एवंरूपाया ध्रुवानुस्मृतेस्साधनानि यज्ञादीनि कर्माणीति यज्ञादिश्रुतेरश्ववत् (ब्र.सू.३.४.२६) इत्यभिधास्यते । यद्यपि
विविदषन्तीति यज्ञादयो विविदषोत्पत्तौ विनियुज्यन्ते, तथाऽपि तस्यैव वेदनस्य ध्यानरूपस्याहरहरनुष्ठीयमानस्य अभ्यासाधेयातिशयस्य आप्रयाणादनुवर्तमानस्य ब्रह्मप्राप्ति-साधनत्वात्तदुत्पत्तये सर्वाण्याश्रमकर्माणि यावज्जीवमनुष्ठेयानि । वक्ष्यति च – आप्रयाणात्तत्रापि हि दृष्टम् (ब्र.सू.४.१.१२.) अग्निहोत्रादि तु तत्कार्यायैव तद्दर्शनात् (ब्र.स्.४.१.१६) सहकारित्वेन च (ब्र.सू.३.४.३३) इत्यादिषु।</p>
<h2 id="धरवनसमत-सधनसपतकनषपदयतवम">ध्रुवानुस्मृतेः साधनसप्तकनिष्पाद्यत्वम्</h2>
<p>वाक्यकारश्च ध्रुवानुस्मृतेर्विवेकादिभ्य एव निष्पत्तिमाह – तल्लब्घिर्विवेकविमोकाभ्यास-क्रियाकल्याणानवसादानुद्धर्षेभ्यः संभवान्निर्वचनाच्च (ब्र.न.वा) इति । विवेकादीनां स्वरूपं चाह – जात्याश्रयनिमित्तादुष्टादन्नात् कायशुद्धिर्विवेकः (ब्र.न.वा) इति । अत्र निर्वचनम् – आहारशुद्धौ सत्त्वशुद्धिस्सत्त्वशुद्धौ ध्रुवा स्मृतिः (छां.७.२६.२) इति । विमोकः कामानभिष्वङ्गः (ब्र.न.वा) इति। शान्त उपासीत (छा.३.१४.१) इति निर्वचनम्। आरम्भणसंशीलनं पुनःपुनरभ्यासः (ब्र.न.वा) इति । निर्वचनं च स्मार्तमुदाहृतं भाष्यकारेण – सदा तद्भावभावितः (भ.गी.८.६) इति। पञ्चमहायज्ञाद्य-नुष्ठानं शक्तितः क्रिया (ब्र.न.वा) । निर्वचनं क्रियावानेष ब्रह्मविदां वरिष्ठः (मु.३.१.४) तमेतं वेदानुवचनेन ब्राह्मणा विविदिषन्ति यज्ञेन दानेन तपसाऽनाशकेन (बृ.६.४.२२.) इति च । सत्यार्जवदयादानाहिंसानभिध्याः कल्याणानि (ब्र.न.वा) इति । निर्वचनं सत्येन लभ्यः (मु.३.१.५) तेषामेवैष विरजो ब्रह्मलोकः (प्र.१.१५.१६) इत्यादि । देशकालवैगुण्यात् शोकवस्त्वाद्यनुस्मृतेश्च तज्जं दैन्यमभास्वरत्वं मनसोऽवसादः (ब्र.न.वा) इति, तद्विपर्ययो अनवसादः (ब्र.न.वा)। निर्वचनं नायमात्मा बलहीनेन लभ्यः (मु.उ.३.४) इति । तद्विपर्ययजा तुष्टिरुद्धर्षः (ब्र.न.वा) इति। तद्विपर्ययोऽनुद्धर्षः (ब्र.न.वा) । अतिसन्तोषश्च विरोधीत्यर्थः। निर्वर्चनमपि – शान्तो दान्तःा(बृ.६.४.२३) इति।</p>
<h2 id="वदयनषपतत-आशरमकरमवनभवत">विद्यानिष्पत्तेः आश्रमकर्माविनाभाविता</h2>
<p>एवं नियमयुक्तस्याऽश्रमविहितकर्मानुष्ठानेनैव विद्यानिष्पत्तिरित्युक्तं भवति॥ तथा च श्रुत्यन्तरम् – विद्यां चाविद्यां च यस्तद्वेदोभयं सह। अविद्यया मृत्युं तीर्त्वा विद्ययाऽमृतमश्नुते॥ (ई.११) अत्राविद्याशब्दाभिहितं वर्णाश्रमविहितं कर्म । अविद्यया – कर्मणा, मृत्युं – ज्ञानोत्पत्तिविरोधि प्राचीनं कर्म, तीर्त्वा – अपोह्य, विद्यया – ज्ञानेन, अमृतं – ब्रह्म। अश्नुते – प्राप्नोतीत्यर्थः। मृत्युतरणोपायतया प्रतीता अविद्या विद्येतरद्विहितं कर्मैव, यथोक्तम् – इयाज सोऽपि सुबहून् यज्ञान् ज्ञानव्यपाश्रयः। ब्रह्मविद्यामधिष्ठाय तर्तुं मृत्युमविद्यया॥ इति॥ (वि.पु.६.६.१२)</p>
<p>ज्ञानविरोधि च कर्म पुण्यपापरूपम् । ब्रह्मज्ञानोत्पत्तिविरोधित्वेनानिष्टफलतया उभयोरपि पापशब्दाभिधेयत्वम् । अस्य च ज्ञानविरोधित्वं ज्ञानोत्पत्तिहेतुभूतशुद्धसत्त्वविरोधि-रजस्तमोविवृद्धिद्वारेण। पापस्य च ज्ञानोदयविरोधित्वम् – एष एवासाधु कर्मकारयति तं यमधो निनीषति – (कौ.३.६) इति श्रुत्यावगम्यते।</p>
<h2 id="यथरथजञन-तदवरणय-सततवदगणयततत">यथार्थज्ञान-तदावरणयोः सत्त्वादिगुणायत्तता</h2>
<p>रजस्तमसोर्यथार्थज्ञानावरणत्वं, सत्त्वस्य च यथार्थज्ञानहेतुत्वं भगवतैव प्रतिपादितं – सत्त्वात्सञ्जायते ज्ञानम् (भ.गी.१४.१७) इत्यादिना । अतश्च ज्ञानोत्पत्तये पापं कर्म निरसनीयम्। तन्निरसनं च अनभिसंहितफलेनानुष्ठितेन धर्मेण। तथा च श्रुतिः – धर्मेण पापमपनुदति (तै.उ.६.५०) इति।</p>
<h2 id="करमममसय-बरहमममसपरववतततवनगमनम">कर्ममीमांसायाः ब्रह्ममीमांसापूर्ववृत्तत्वनिगमनम्</h2>
<p>तदेवं ब्रह्मप्राप्तिसाधनं ज्ञानं सर्वाश्रमकर्मापेक्षम्। अतोऽपेक्षितकर्मस्वरूपज्ञानं, केवलकर्मणामल्पास्थिरफलत्वज्ञानं च कर्ममीमांसावसेयमिति, सैवापेक्षिता ब्रह्मजिज्ञासायाः पूर्ववृत्ता वक्तव्या॥</p>
<h2 id="सधनचतषटयसमपतत-ममसदवयशरवणपशचदभवतवम">साधनचतुष्टयसम्पत्तेः मीमांसाद्वयश्रवणपश्चाद्भावित्वम्</h2>
<p>अपि च नित्यानित्यवस्तुविवेकादयश्च, मीमांसाश्रवणमन्तरेण न संपत्स्यन्ते, फलकरण-इतिकर्तव्यताधिकारिविशेषनिश्चयादृते, कर्मस्वरूपतत्फलस्थिरत्वात्मनित्यत्वादीनां दुरवबोधत्वात्। एषां साधनत्वं च विनियोगावसेयम् । विनियोगश्च श्रुतिलिङ्गादिभ्यः। स च तार्तीयः । उद्गीथाद्युपासनानि कर्मसमृद्ध्यर्थान्यपि ब्रह्मदृष्टिरूपाणि, ब्रह्मज्ञानापेक्षाणीति, इहैव चिन्तनीयानि । तान्यपि कर्माण्यनभिसंहितफलानि ब्रह्मविद्योत्पादकानीति तत्साद्गुण्यापादनान्येतानि सुतरामिहैव सङ्गतानि। तेषां च कर्मस्वरूपाधिगमापेक्षा सर्वसम्मता ॥</p>
<p>॥ इति लघुसिद्धान्तः ॥</p>
<p><strong>अथ महापूर्वपक्षः</strong></p>
<h2 id="बरहमण-एव-सतयतवम-तदतरकतसरवमथयतवम-च">ब्रह्मण एव सत्यत्वम्, तदतिरिक्तसर्वमिथ्यात्वम् च</h2>
<p>यदप्याहुः – अशेषविशेषप्रत्यनीकचिन्मात्रं ब्रह्मैव परमार्थः तदतिरेकि नानाविधज्ञातृज्ञेय-तत्कृतज्ञानभेदादिसर्वं तस्मिन्नेव परिकल्पितं मिथ्याभूतं –</p>
<h2 id="नरवशषवसतन-शरतत">निर्विशेषवस्तुनः श्रौतता</h2>
<p>सदेव सोम्येदमग्र आसीदेकमेवाद्वितीयम् (छा.६.२.१) अथ परा यया तदक्षरमधिगम्यते यत्तदद्रेश्यमग्राह्यमगोत्रमवर्णमचक्षुश्श्रोत्रं तदपाणिपादं नित्यं विभुं सर्वगतं सुसूक्ष्मं तदव्ययं यद्भूतयोनिं परिपश्यन्ति धीराः ॥ (मु.१.१.६) सत्यं ज्ञानमनन्तं ब्रह्म (तै.उ.आन.१.१) निष्कलं निष्क्रियं शान्तं निरवद्यं निरञ्जनम् (श्वे.उ.६.१९) यस्यामतं तस्य मतं मतं यस्य न वेद सः। अविज्ञातं विजानतां विज्ञातमविजानताम् (केन.२.३) न दृष्टेर्द्रष्टारं पश्येः न मतेर्मन्तारं मन्वीथाः (बृ.५.४.२) आनन्दो ब्रह्म (तै.उ.भृगु.६अनु.) इदं सर्वं यदयमात्मा (बृ.४.४.६) नेह नानाऽस्ति किञ्चन। मृत्योस्स मृत्युमाप्नोति य इह नानेव पश्यति (बृ.६.४.१९) यत्र हि द्वैतमिव भवति तदितर इतरं पश्यति यत्र त्वस्य सर्वमात्मैवाभूत् तत्केन कं पश्येत्तत्केन कं विजानीयात् (बृ.४.४.१४) वाचाऽऽरम्भणं विकारो नामधेयं मृत्तिकेत्येव सत्यम् (छा.६.१.४) यदा ह्येवैष एतस्मिन्नुदरमन्तरं कुरुते अथ तस्य भयं भवति (तै.उ.आन.७.२) न स्थानतोऽपि परस्योभयलिंगं सर्वत्र हि (ब्र.सू.३.२.११) मायामात्रं तु कार्त्स्न्येन अनभिव्यक्त-स्वरूपत्वात् (ब्र.सू.३.२.३),</p>
<h2 id="नरवशषवसतन-परशरसममत">निर्विशेषवस्तुनि पराशरसम्मतिः</h2>
<p>प्रत्यस्यतमितभेदं यत्सत्तामात्रमगोचरम् । वचसामात्मसंवेद्यं तज्ज्ञानं ब्रह्म संज्ञितम्॥ (वि.पु.६.७.४३) ज्ञानस्वरूपमत्यन्तनिर्मलं परमार्थतः। तमेवार्थस्वरूपेण भ्रान्तिदर्शनतः स्थितम्॥ (वि.पु.१,२,६) परमार्थस्त्वमेवैको नान्योऽस्ति जगतः पते!॥ (वि.पु.१.४.३८) यदेतद्दृश्यते मूर्तमेतज्ज्ञानात्मनस्तव। भ्रान्तिज्ञानेन पश्यन्ति जगद्रूपमयोगिनः॥ ज्ञानस्वरूपमखिलं जगदेतदबुद्धयः। अर्थस्वरूपं पश्यन्तो भ्राम्यन्ते मोहसंप्लवे॥ ये तु ज्ञानविदश्शुद्धचेतसस्तेऽखिलं जगत् । ज्ञानात्मकं प्रपश्यन्ति त्वद्रूपं परमेश्वर!॥ (वि.पु.१.४-३९,४०,४१) तस्यात्मपरदेहेषु सतोऽप्येकमयं हि यत् । विज्ञानं परमार्थो हि द्वैतिनोऽतथ्यदर्शिनः॥ (वि.पु.२.१४.३१) यद्यन्योऽस्ति परः कोऽपि मत्तः पार्थिवसत्तम!। तदैषोऽहमयं चान्यो वक्तुमेवमपीष्यते॥ (वि.पु.२.१३.९०) वेणुरन्ध्रविभेदेन भेदष्षड्जादिसंज्ञितः। अभेदव्यापिनो वायोस्तथाऽसौ परमात्मनः॥ (वि.पु.२.१४.३२) सोऽहं स च त्वं स च सर्वमेतदात्मस्वरूपं त्यज भेदमोहम् । इतीरितस्तेन स राजवर्यस्तत्याज भेदं परमार्थदृष्टिः॥ (वि.पु.२.१६.२३) विभेदजनकेऽज्ञाने नाशमात्यन्तिकं गते। आत्मनो ब्रह्मणो भेदमसन्तं कः करिष्यति॥ (वि.पु.६.७.९६) अहमात्मा गुडाकेश! सर्वभूताशयस्थितः। (भ.गी.१०.२०) क्षेत्रज्ञं चापि मां विद्धि सर्वक्षेत्रेषु भारत!। (भ.गी.१३.३) न तदस्ति विना यत्स्यान्मया भूतं चराचरम्॥ (भ.गी.१०.९३) इत्यादिभिर्वस्तुस्वरूपोपदेशपरैश्शास्त्रैः निर्विशेषचिन्मात्रं ब्रह्मैव सत्यमन्यत्सर्वं मिथ्या इत्यभिधानात्।</p>
<h2 id="मथयतवसवरपम-लकषय-तदनवयशच">मिथ्यात्वस्वरूपम्, लक्ष्ये तदन्वयश्च</h2>
<p>मिथ्यात्वं नाम प्रतीयमानत्वपूर्वकयथावस्थितवस्तुज्ञाननिवर्त्यत्वम्, यथा रज्जवाद्यधिष्ठानसर्पादेः। दोषवशाद्धि तत्र तत्कल्पनम् । एवं चिन्मात्रवपुषि परे ब्रह्मणि दोषपरिकल्पितमिदं देवतिर्यङ्मनुष्यस्थावरादिभेदं सर्वं जगद्यथावस्थितब्रह्मस्वरूपावबोधबाध्यं मिथ्यारूपम् ।</p>
<h2 id="अवदयय-सवरपम-ततर-शरतयशच">अविद्यायाः स्वरूपम्, तत्र श्रुतयश्च</h2>
<p>दोषश्च स्वरूपतिरोधानविविधविचित्रविक्षेपकरी सदसदनिर्वचनीयाऽनाद्यविद्या। अनृतेन हि प्रत्यूढाः (छा.८.३.२) तेषां सत्यानां सतामनृतमपिधानम् (छा.८.३.१) नासदासीन्नो सदासीत्तदानीं तम आसीत्तमसा गूढमग्रे प्रकेतम् (यजु.२अष्ट.८.प्र.९अनु.) मायां तु प्रकृतिं विद्यान्मायिनं तु महेश्वरम् (श्वे.४.१०) इन्द्रो मायाभिः पुरुरूप ईयते (बृ.४.५.१९) मम माया दुरत्यया (भ.गी.७.१४) अनादिमायया सुप्तो यदा जीवः प्रबुध्यते (मां.२.२१) इत्यादिभिः निर्विशेषचिन्मात्रं ब्रह्मैवानाद्यविद्यया सदसदनिर्वाच्यया तिरोहितस्वरूपं स्वगतनानात्वं पश्यतीत्यवगम्यते। यथोक्तम् –</p>
<h2 id="बरहमतरकतसय-आवदयकतव-परणकन-परमणन">ब्रह्मातिरिक्तस्य आविद्यकत्वे पौराणिकानि प्रमाणानि</h2>
<p>ज्ञानस्वरूपो भगवान्यतोऽसावशेषमूर्तिर्न तु वस्तुभूतः। ततो हि शैलाब्धिधरादिभेदान् जानीहि विज्ञानविजृम्भितानि॥ यदा तु शुद्धं निजरूपि सर्वकर्मक्षये ज्ञानमपास्तदोषम्। तदा हि सङ्कल्पतरोः फलानि भवन्ति नो वस्तुषु वस्तुभेदाः॥ (वि.पु.२.१२.३९,४०) तस्मान्न विज्ञानमृतेऽस्ति किञ्चित्क्वचित् कदाचिद्द्विज! वस्तुजातम् । विज्ञानमेकं निजकर्मभेदविभिन्नचित्तैर्बहुधाऽभ्युपेतम्॥ ज्ञानं विशुद्धं विमलं विशोकमशेषलोभादिनिरस्तसङ्गम्। एकं सदैकं परमः परेशः स वासुदेवो न यतोऽन्यदस्ति॥ (वि.पु.२.१२.४३,४४) सद्भाव एवं भवतो मयोक्तो ज्ञानं यथा सत्यमसत्यमन्यत्। एतत्तु यत्संव्यवहारभूतं तत्रापि चोक्तं भुवनाश्रितं ते॥ (वि.पु.१.१२.४५)</p>
<h2 id="अवदयनवतत-तदधतशच">अविद्यानिवृत्तिः तद्धेतुश्च</h2>
<p>अस्याश्चाविद्याया निर्विशेषचिन्मात्रब्रह्मात्मैकत्वविज्ञानेन निवृत्तिं वदन्ति – न पुनर्मृत्यवे तदेकं पश्यति, न पश्यो मृत्युं पश्यति (बृ.७.२६.२) यदा ह्येवैष एतस्मिन्नदृश्येऽनात्म्येऽनिरुक्ते-अनिलयनेऽभयं प्रतिष्ठां विन्दते। अथ सोऽभयं गतो भवति (तै.आन.७.२) भिद्यते हृदयग्रन्थिश्छिद्यन्ते सर्वसंशयाः। क्षीयन्ते चास्य कर्माणि तस्मिन्दृष्टे परावरे (मु.२.२.८) ब्रह्म वेद ब्रह्मैव भवति (मु.३.२.९) तमेव विदित्वाऽतिमृत्युमेति नान्यः पन्थाः (श्वे.३.८) – इत्याद्याश्श्रुतयः। अत्र मृत्युशब्देनाविद्याऽभिधीयते। यथा सनत्सुजातवचनम् – प्रमादं वै मृत्युमहं ब्रवीमि सदाऽप्रमादममृतत्वं ब्रवीमि (भारत.उद्योपर्व.४१.४) इति।</p>
<h2 id="नरवशषबरहमतमकतववजञन-परमणसदधम">निर्विशेषब्रह्मात्मैकत्वविज्ञानं प्रमाणसिद्धम्</h2>
<p>सत्यं ज्ञानमनन्तं ब्रह्म (तै.आन.१.अनु.१) विज्ञानमानन्दं ब्रह्म (बृ.५.९.२८) इत्यादिशोधकवाक्यावसेयनिर्विशेषस्वरूपब्रह्मात्मैकत्वविज्ञानं च – अथ योऽन्यां देवतामुपास्ते-अन्योऽसावन्योऽहमस्मीति न स वेद (बृ.३.४.१०) अकृत्स्नो ह्येषः (बृ.३.४.७) आत्मेत्येवोपासीत (बृ.उ.३.४.७) तत्त्वमसि (छां.उ.६.८.७) त्वं वा अहमस्मि भगवो देवते अहं वै त्वमसि भगवो देवते तद्योऽहं सोऽसौ योऽसौ सोऽहमस्मि (ऐ.आ.४.२) इत्यादिवाक्यसिद्धम्। वक्ष्यति चैतदेव – आत्मेति तूपगच्छन्ति ग्राहयन्ति च (ब्र.सू.४.१.३) इति। तथा च वाक्यकारः- आत्मेत्येव तु गृह्णीयात् सर्वस्य तन्निष्पत्तेः (ब्रह्मनन्दिवाक्यम्) इति । अनेन च ब्रह्मात्मैकत्वविज्ञानेन मिथ्यारूपस्य सकारणस्य बन्धस्य निवृत्तिर्युक्ता ॥</p>
<h2 id="नवरतयनवरतकभव-सदषटनत">निवर्त्यनिवर्तकभावः सदृष्टान्तः</h2>
<p>ननु च सकलभेदनिवृत्तिः प्रत्यक्षविरुद्धा कथमिव शास्त्रजन्यविज्ञानेन क्रियते? कथं वा रज्जुरेषा न सर्पः इति ज्ञानेन प्रत्यक्षविरुद्धा सर्पनिवृत्तिः क्रियते? तत्र द्वयोः प्रत्यक्षयोर्विरोधः; इह तु प्रत्यक्षमूलस्य शास्त्रस्य प्रत्यक्षस्य चेति चेत्; तुल्ययोर्विरोधे वा कथं बाध्यबाधकभावः? पूर्वोत्तरयोर्दुष्टकारणजन्यत्वतदभावाभ्याम् – इति चेत्; शास्त्रप्रत्यक्षयोरपि समानमेतत्।</p>
<p>एतदुक्तं भवति – बाध्यबाधकभावे तुल्यत्वसापेक्षत्वनिरपेक्षत्वादि न कारणम्; ज्वालाभेदानुमानेन प्रत्यक्षोपमर्दायोगात् । तत्र हि ज्वालैक्यं प्रत्यक्षेणावगम्यते । एवं च सति द्वयोः प्रमाणयोर्विरोधे यत्संभाव्यमानान्यथासिद्धि, तद्बाध्यम्; अनन्यथासिद्धमनवकाशम् इतरद्बाधकम् – इति सर्वत्र बाध्यबाधकभावनिर्णयः – इति ॥</p>
<h2 id="सयकतकम-शसतरपरबलयम">सयुक्तिकम् शास्त्रप्राबल्यम्</h2>
<p>तस्मात् अनादिनिधनाविच्छिन्नसम्प्रदायासम्भाव्यमानदोषगन्धानवकाशशास्त्रजन्य-निर्विशेषनित्यशुद्धमुक्तबुद्धस्वप्रकाशचिन्मात्रब्रहह्मात्मभावावबोधेन सम्भाव्यमानदोषसावकाश-प्रत्यक्षादिसिद्धविविधविकल्परूप-बन्धनिवृत्तिर्युक्तैव । सम्भाव्यते च विविधविकल्पभेदप्रपञ्च ग्राहिप्रत्यक्षस्यानादिभेदवासनादिरूपाविद्याख्यो दोषः।</p>
<h2 id="शसतरष-मकषशसतरसय-परबलयम">शास्त्रेषु मोक्षशास्त्रस्य प्राबल्यम्</h2>
<p>ननु अनादिनिधनाविच्छिन्नसम्प्रदायतया निर्दोषस्यापि शास्त्रस्य ज्योतिष्टोमेन स्वर्गकामो यजेत इत्येवमादेर्भेदावलम्बिनो बाध्यत्वं प्रसज्येत। सत्यम्; पूर्वापरापच्छेदे पूर्वशास्त्रवन्मोक्षशास्त्रस्य निरवकाशत्वात्तेन बाध्यत एव । वेदान्तवाक्येष्वपि सगुणब्रह्मोपासनपराणां शास्त्रणामयमेव न्यायः, निर्गुणत्वात्परस्यब्रह्मणः।</p>
<h2 id="सवरपपरष-सगणनरगणवकयष-बधय-बधकभवचनत">स्वरूपपरेषु सगुणनिर्गुणवाक्येषु बाध्य-बाधकभावचिन्ता</h2>
<p>ननु च – यस्सर्वज्ञस्सर्ववित् (मु.उ.२.२.७) पराऽस्य शक्तिर्विविधैव श्रूयते स्वाभाविकी ज्ञानवलक्रिया च (श्वे.उ.६.८) सत्यकामस्सत्यसङ्कल्पः (छा.उ.८.१.५) इत्यादिब्रह्मस्वरूपप्रतिपादन-पराणां शास्त्राणां कथं बाध्यत्वम्? निर्गुणवाक्यसामर्थ्यात् इति ब्रूमः।</p>
<p>एतदुक्तं भवति – अस्थूलमनण्वह्रस्वमदीर्घम् (बृ.५अ.८ब्रा.) सत्यं ज्ञानमनन्तं ब्रह्म (तै.आन.१) निर्गुणम् (आत्मोपनिषत्) निरञ्जनम् (श्वे.उ.६.१९.) – इत्यादिवाक्यानि निरस्तसमस्त-विशेषकूटस्थनित्यचैतन्यम् ब्रह्म – इति प्रतिपादयन्ति इतराणि च सगुणम् । उभयविधवाक्यानां विरोधे तेनैवापच्छेदन्यायेन निगुर्णवाक्यानां गुणापेक्षत्वेन परत्वाद्वलीयस्त्वमिति न किञ्चिदपहीनम् ॥</p>
<h2 id="सतयदवकयवचपर-समनधकरणय-च">सत्यादिवाक्यविचापरः, सामानाधिकरण्यं च</h2>
<p>ननु च – सत्यं ज्ञानमनन्तं ब्रह्म इत्यत्र सत्यज्ञानादयो गुणाः प्रतीयन्ते॥ नेत्युच्यते, सामानाधिकरण्येनैकार्थत्वप्रतीतेः । अनेकगुणविशिष्टाभिधानेऽप्येकार्थत्वमविरुद्धम् – इति चेत्; अनभिधानज्ञो देवानां प्रियः। एकार्थत्वं नाम सर्वपदानामर्थैक्यम्; विशिष्टपदार्थाभिधाने विशेषणभेदेन पदानामर्थभेदोऽवर्जनीयः; ततश्चैकार्थत्वं न सिध्यति। एवं तर्हि सर्वपदानां पर्यायता स्यात्, अविशिष्टार्थ अभिधायित्वात्। एकार्थाभिधायित्वेऽप्यपर्यायत्वमवहितमनाश्शृणु; एकत्वतात्पर्य-निश्चयात् एकस्यैवार्थस्य तत्तत्पदार्थविरोधि-प्रत्यनीकत्वपरत्वेन सर्वपदानामर्थवत्वमेकार्थत्वं अपर्यायता च॥</p>
<h2 id="सतयदवकयरथसय-परषकत-नगमनम">सत्यादिवाक्यार्थस्य परिष्कृतं निगमनम्</h2>
<p>एतदुक्तं भवति । लक्षणतः प्रतिपत्तव्यं ब्रह्म सकलेतरपदार्थविरोधिरूपम्। तद्विरोधिरूपं सर्वमनेन पदत्रयेण फलतो व्युदस्यते। तत्र सत्यपदं विकारास्पदत्वेनासत्याद्वस्तुनो व्यावृत्तब्रह्मपरम्। ज्ञानपदं चान्याधीनप्रकाशजडरूपाद्वस्तुनो व्यावृत्तपरम्। अनन्तपदं च देशतः कालतो वस्तुतश्च परिच्छिन्नात् व्यावृत्तपरम्। न च व्यावृत्तिर्भावरूपोऽभावरूपो वा धर्मः। अपि तु सकलेतरविरोधि ब्रह्मैव। यथा शौक्ल्यादेः कार्ष्ण्यादिव्यावृत्तिस्तत्पदार्थस्वरूपमेव, न धर्मान्तरम्। एवमेकस्यैव वस्तुनस्सकलेतरविरोध्याकारतामवगमयदर्थवत्तरमेकार्थमपर्यायं च पदत्रयम्॥</p>
<h2 id="बरहमण-नरवशषतवसथपनम-करणवकयकरथयवरणन-च">ब्रह्मणः निर्विशेषत्वस्थापनम्, कारणवाक्यैकार्थ्यवर्णनं च</h2>
<p>तस्मादेकमेव ब्रह्म स्वयंज्योतिर्निर्धूतनिखिलविशेषमित्युक्तं भवति । एवं वाक्यार्थप्रतिपादने सत्येव सदेव सोम्येदमग्र आसीदेकमेवाद्वितीयम् (छां.६.२.१) – इत्यादिभिरैकार्थ्यम्।</p>
<h2 id="बरहमलकषणवकयसय-अखणडकरसवसतपरतपदकतवम">ब्रह्मलक्षणवाक्यस्य अखण्डैकरसवस्तुप्रतिपादकत्वम्</h2>
<p>यतो वा इमानि भूतानि जायन्ते (तै.भृगु.१.अनु.) सदेव सोम्येदमग्र आसीत् (छां.६.२.१) आत्मा वा इदमेक एवाग्र आसीत् (ऐ.१.१.१) इत्यादिभिर्जगत्कारणतयोपलक्षितस्य ब्रह्मणः स्वरूपमिदमुच्यते – सत्यं ज्ञानमनन्तं ब्रह्म (तै.आन.१.१) इति। तत्र सर्वशाखाप्रत्ययन्यायेन कारणवाक्येषु सर्वेषु सजातीयविजातीयव्यावृत्तमद्वतीयं ब्रह्मावगतम्। जगत्कारणतयोपलक्षितस्य ब्रह्मणोऽद्वितीयस्य प्रतिपिपादयिषितं स्वरूपं तदविरोधेन वक्तव्यम्। अद्वितीयत्वश्रुतिर्गुणतोऽपि सद्वितीयतां न सहते। अन्यथा निरञ्जनम् (श्वे.६.१९) निर्गुणम् (आत्मोपनिषत्) इत्यादिभिश्च विरोधः। अतश्चैतल्लक्षणवाक्यमखण्डैकरसमेव प्रतिपादयति।</p>
<h2 id="लकषणय-दषतवदषतववचर">लक्षणाया दोषत्वादोषत्वविचारः</h2>
<p>ननु च सत्यज्ञानादिपदानां स्वार्थप्रहाणेन स्वार्थविरोधिव्यावृत्तवस्तुस्वरूपोपस्थापनपरत्वे लक्षणा स्यात्। नैष दोषः, अभिधानवृत्तेरपि तात्पर्यवृत्तेर्बलीयस्त्वात्। सामानाधिकरण्यस्य ह्यैक्य एव तात्पर्यमिति सर्वसम्मतम्।</p>
<p>ननु च – सर्वपदानां लक्षणा न दृष्टचरी। ततः किम्? वाक्यतात्पर्याविरोधे सत्येकस्यापि न दृष्टा । समभिव्याहृतपदसमुदायस्यैतत्तात्पर्यमिति निश्चिते सति द्वयोस्त्रयाणां सर्वेषां वा तदविरोधाय एकस्येव लक्षणा न दोषाय। तथा च शास्त्रस्थैरभ्युपगम्यते ॥</p>
<h2 id="सरवपदलकषणय-अपयदषतववरणन-परभकर">सर्वपदलक्षणाया अप्यदोषत्ववर्णनं प्राभाकरैः</h2>
<p>कार्यवाक्यार्थवादिभिः लौकिकवाक्येषु सर्वेषां पदानां लक्षणा समाश्रीयते। अपूर्वकार्य एव लिङादेर्मुख्यवृत्तत्वात् लिङादिभिः क्रियाकार्यं लक्षणया प्रतिपाद्यते। कार्यान्वितस्वार्थाभिधायिनां चेतरेषां पदानामपूर्वकार्यान्वित एव मुख्यार्थ इति क्रियाकार्यान्वितप्रतिपादनं लाक्षणिकमेव । अतो वाक्यतात्पर्याविरोधाय सर्वपदानां लक्षणाऽपि न दोषः। अत इदमेवार्थजातं प्रतिपादयन्तो वेदान्ताः प्रमाणम्॥</p>
<h2 id="शसतरपरतयकषय-अवरध">शास्त्रप्रत्यक्षयोः अविरोधः</h2>
<p>प्रत्यक्षादिविरोधे च शास्त्रस्य बलीयस्त्वमुक्तम्। सति च विरोधे बलीयस्त्वं वक्तव्यम्। विरोध एव न दृश्यते, निर्विशेषसन्मात्रब्रह्मग्राहित्वात्प्रत्यक्षस्य। ननु च – घटोऽस्ति पटोऽस्ति इति नानाकारवस्तुविषयं प्रत्यक्षं कथमिव सन्मात्रग्राहीत्युच्यते। विलक्षणग्रहणाभावे सति सर्वेषां ज्ञानानामेकविषयत्वेन धारावाहिकविज्ञानवदेकव्यवहारहेतुतैव स्यात्। सत्यम्; तथैवात्र विविच्यते। कथं?</p>
<h2 id="परतयकषसय-सनमतरगरहतवसमरथनम">प्रत्यक्षस्य सन्मात्रग्राहित्वसमर्थनम्</h2>
<p>घटोऽस्तीत्यत्रास्तित्वं तद्भेदश्च व्यवह्रियते; न च द्वयोरपि व्यवहारयोः प्रत्यक्षमूलत्वं संभवति, तयोर्भिन्नकालज्ञानफलत्वात्, प्रत्यक्षज्ञानस्य चैकक्षणवर्तित्वात्। तत्र स्वरूपं वा भेदो वा प्रत्यक्षस्य विषय इति विवेचनीयम्। भेदग्रहणस्य स्वरूपग्रहणतत्प्रतियोगिस्मरणसव्यपेक्षत्वादेव स्वरूपविषयत्व- मवश्याश्रयणीयमिति न भेदः प्रत्यक्षेण गृह्यते। अतो भ्रान्तिमूल एव भेदव्यवहारः॥</p>
<h2 id="भदसय-दरनरपतवम">भेदस्य दुर्निरूपत्वम्</h2>
<p>किञ्च भेदो नाम कश्चित्पदार्थो न्यायविद्भिर्निरूपयितुं न शक्यते। भेदस्तावन्न वस्तुस्वरूपम्, वस्तुस्वरूपे गृहीते स्वरूपव्यहारवत्सर्वस्माद्भेदव्यवहारप्रसक्तेः। न च वाच्यं – स्वरूपे गृहीतेऽपि भिन्न इति व्यवहारस्य प्रतियोगिस्मरणसव्यपेक्षत्वात्, तत्स्मरणाभावेन तदानीमेव न भेदव्यवहारः – इति। स्वरूपमात्रभेदवादिनो हि प्रतियोग्यपेक्षा च नोत्प्रेक्षितुं क्षमा, स्वरूपभेदयोस्स्वरूपत्वाविशेषात्। यथा स्वरूपव्यवहारो न प्रतियोग्यपेक्षः, भेदव्यवहारोऽपि तथैव स्यात्। हस्तः करः इतिवत् घटो भिन्न इति पर्यायत्वं च स्यात्। नापि धर्मः; धर्मत्वे सति तस्य स्वरूपाद्भेदोऽवश्याश्रयणीयः, अन्यथा स्वरूपमेव स्यात्। भेदे च तस्यापि भेदस्तद्धर्मस्तस्यापीत्यनवस्था। किञ्च जात्यादिविशष्टवस्तुग्रहणे सति भेदग्रहणम्, भेदग्रहणे सति जात्यादिविशिष्टवस्तुग्रहणमित्यन्योन्याश्रयणम्। अतो भेदस्य दुर्निरूपत्वात्सन्मात्रस्यैव प्रकाशकं प्रत्यक्षम्॥</p>
<h2 id="अनवरतमन-सनमतर-परमरथ">अनुवर्तमानं सन्मात्रं परमार्थः</h2>
<p>किञ्च घटोऽस्ति पटोऽस्ति घटोऽनुभूयते पटोऽनुभूयते इति सर्वे पदार्थास्सत्तानुभूतिघटिता एव दृश्यन्ते। अत्र सर्वासु प्रतिपत्तिषु सन्मात्रमनुवर्तमानं दृश्यत इति तदेव परमार्थः।</p>
<h2 id="आशरमकरमवनभवत">आश्रमकर्माविनाभाविता</h2>
<p>विशेषास्तु व्यावर्तमानतया अपरमार्थाः, रज्जुसर्पादिवत्। यथा रज्जुरधिष्ठानतयाऽनुवर्तमाना परमार्था सती; व्यावर्तमानास्सर्पभूदलनाम्बुधारादयोऽपरमार्थाः।</p>
<h2 id="अबधततव-बधततवय-परयजकपधत">अबाधितत्व-बाधितत्वयोः प्रयोजकोपाधिता</h2>
<p>ननु च रज्जुसर्पादौ रज्जुरियं न सर्पः इत्यादि रज्ज्वाद्यधिष्ठानयाथार्थ्यज्ञानेन बाधितत्वात्सर्पादेरपारमार्थ्यम्, न व्यावर्तमानत्वात्। रज्ज्वादेरपि पारमार्थ्यं नानुवर्तमानतया, किंत्वबाधितत्वात्। अत्र तु घटादीनामबाधितानां कथमपारमार्थ्यम्?</p>
<p>उच्यते, घटादौ दृष्टा व्यावृत्तिस्सा किंरूपेति विवेचनीयम्। किं घटोऽस्तीत्यत्र पटाद्यभावः? सिद्धं तर्हि घटोऽस्तीत्यनेन पटादीनां बाधितत्वम्। अतो बाधफलभूता विषयनिवृत्तिर्व्यावृत्तिः। सा व्यावर्तमानानामपारमार्थ्यं साधयति। रज्जुवत् सन्मात्रमबाधितमनुवर्तते। तस्मात्सन्मात्रातिरेकि सर्वमपरमार्थः। प्रयोगश्च भवति – सत्परमार्थः, अनुवर्तमानत्वात्, रज्जुसर्पादौ रज्ज्वादिवत्। घटादयोऽपरमार्थाः, व्यावर्तमानत्वात्, रज्ज्वद्यधिष्ठानसर्पादिवत् – इति।</p>
<h2 id="सत-अनभतय-ऐकयम-अनभत-सवतससदधत-च">सत्-अनुभूत्योः ऐक्यम्, अनुभूतेः स्वतस्सिद्धता च</h2>
<p>एवं सत्यनुवर्तमानाऽनुभूतिरेव परमार्थः; सैव सती॥</p>
<p>ननु च सन्मात्रमनुभूतेर्विषयतया ततो भिन्नम्। नैवम्; भेदो हि प्रत्यक्षाविषयत्वाद्दुर्निरूपत्वाच्च पुरस्तादेव निरस्तः। अत एव सतोऽनुभूतिविषयभावोऽपि न प्रमाणपदवीमनुसरति। तस्मात्सत् अनुभूतिरेव।</p>
<p>सा च स्वतस्सिद्धा, अनुभूतित्वात्। अन्यतस्सिद्धौ घटादिवदननुभूतित्वप्रसङ्गः।</p>
<h2 id="अनभत-अनभतयनतरनपकष">अनुभूतेः अनुभूत्यन्तरानपेक्षा</h2>
<p>किञ्च अनुभवापेक्षा चानुभूतेर्न शक्या कल्पयितुं, सत्तयैव प्रकाशमानत्वात्। न ह्यनुभूतिर्वर्तमाना घटादिवदप्रकाशा दृश्यते, येन परायत्तप्रकाशाऽभ्युपगम्येत॥</p>
<h2 id="अनभत-जञततनमयतववद">अनुभूतेः ज्ञाततानुमेयत्ववादः</h2>
<p>अथैवं मनुषे – उत्पन्नायामप्यनुभूतौ विषयमात्रमवभासते घटोऽनुभूयते इति। न हि कश्चित् घटोऽयम् इति जानन् तदानीमेवाविषयभूतामनिदम्भावामनुभूतिमप्यनुभवति। तस्माद्घटादिप्रकाशनिष्पत्तौ चक्षुरादिकरणसन्निकर्षवदनुभूतेस्सद्भाव एव हेतुः। तदनन्तरमर्थगतकादाचित्कप्रकाशातिशय-लिङ्गेनानुभूतिरनुमीयते।</p>
<h2 id="अनभत-जडतवशङकपरहर">अनुभूतेः जडत्वशङ्कापरिहारौ</h2>
<p>एवं तर्ह्यनुभूतेरजडाया अर्थवज्जडत्वमापद्यत इति चेत्; किमिदमजडत्वं नाम? न तावत्स्वसत्तायाः प्रकाशाव्यभिचारः, सुखादिष्वपि तत्सम्भवात्; न हि कदाचिदपि सुखादयस्सन्तो नोपलभ्यन्ते; अतोऽनुभूतिस्स्वयमेव नानुभूयते, अर्थान्तरं स्पृशतोऽङ्गुल्यग्रस्य स्वात्मस्पर्शवदशक्यत्वादिति॥</p>
<h2 id="अनभत-जञततनमयतवनरस">अनुभूतेः ज्ञाततानुमेयत्वनिरासः</h2>
<p>तदिदमनाकिलतानुभवविभवस्य स्वमतिविजृम्भितम्, अनुभूतिव्यतिरेकिणो विषयधर्मस्य प्रकाशस्य रूपादिवदनुपलब्धेः; उभयाभ्युपेतानुभूत्यैवाशेषव्यवहारोपपत्तौ प्रकाशाख्यधर्मकल्पना-नुपपत्तेश्च। अतो नानुभूतिरनुमीयते। नापि ज्ञानान्तरसिद्धा। अपि तु सर्वं साधयन्त्यनुभूतिस्स्वयमेव सिद्ध्यति। प्रयोगश्च – अनुभूतिरनन्याधीनस्वधर्मव्यवहारा स्वसम्बन्धादर्थान्तरे तद्धर्मव्यवहारहेतुत्वात्; यस्स्वसम्बन्धादर्थान्तरे यद्धर्मव्यवहारहेतुस्स तयोस्स्वस्मिन्ननन्याधीनो दृष्टः; यथा रूपादिश्चाक्षुषत्वादौ। रूपादिर्हि पृथिव्यादौ स्वसम्बन्धाच्चाक्षुषत्वादि जनयन् स्वस्मिन् न रूपादिसम्बन्धाधीनश्चाक्षुषत्वादौ। अतोऽनुभूतिरात्मनः प्रकाशमानत्वे प्रकाशत इति व्यवहारे च स्वयमेव हेतुः॥</p>
<h2 id="अनभत-नतयत-ततपरगभवसदधशच">अनुभूतेः नित्यता, तत्प्रागभावासिद्धिश्च</h2>
<p>सेयं स्वयंप्रकाशाऽनुभूतिर्नित्या च, प्रागभावाद्यभावात्। तदभावश्च स्वतस्सिद्धत्वादेव। न ह्यनुभूतेस्स्वतस्सिद्धायाः प्रागभावस्स्वतोऽन्यतो वाऽवगन्तुं शक्यते। अनुभूतिस्स्वाभावमवगमयन्ती, सती तावन्नावगमयति। तस्यास्सत्त्वे विरोधादेव तदभावो नास्तीति कथं सा स्वाभावमवगमयति? एवमसत्यपि नावगमयति; अनुभूतिस्स्वयमसती स्वाभावे कथं प्रमाणं भवेत्? नाप्यन्यतोऽवगन्तुं शक्यते, अनुभूतेरनन्यगोचरत्वात्। अस्याः प्रागभावं साधयत् प्रमाणम् अनुभूतिरियम् इति विषयीकृत्य तदभावं साधयेत्; स्वतस्सिद्धत्वेन इयमिति विषयीकारानर्हात्वात्, न तत्प्रागभावोऽन्यतः शक्यावगमः।</p>
<h2 id="अनभत-भववकरण-असमबनध">अनुभूतौ भावविकाराणां असम्बन्धः</h2>
<p>अतोऽस्याः प्रागभावाभावादुत्पत्तिर्न शक्यते वक्तुमित्युत्पत्तिप्रतिसम्बद्धाश्चान्येऽपि भावविकारास्तस्या न सन्ति॥</p>
<h2 id="अनभत-न-नन">अनुभूतिः न नाना</h2>
<p>अनुत्पन्नेयमनुभूतिरात्मनि नानात्वमपि न सहते, व्यापकविरुद्धोपलब्धेः ॥ न ह्यनुत्पन्नं नानाभूतं दृष्टम्। भेदादीनामनुभाव्यत्वेन च रूपादेरिवानुभूतिधर्मत्वं न सम्भवति। अतोऽनुभूतेः अनुभवस्वरूपत्वादेवान्योऽपि कश्चिदनुभाव्यो नास्या धर्मः ॥</p>
<h2 id="सवदव-आतम">संविदेव आत्मा</h2>
<p>यतो निर्धूतनिखिलभेदा संवित् अत एव नास्यास्स्वरूपातिरिक्त आश्रयो ज्ञाता नाम कश्चिदस्तीति स्वप्रकाशरूपा सैवाऽत्मा, अजडत्वाच्च। अनात्मत्वव्याप्तं जडत्वं संविदि व्यावर्तमानमनात्मत्वमपि हि संविदो व्यावर्तयति।</p>
<h2 id="जञततव-नतमरथ">ज्ञातृत्वं नात्मार्थः</h2>
<p>ननु च – अहं जानामीति ज्ञातृता प्रतीतिसिद्धा। नैवम्; सा भ्रान्तिसिद्धा, रजततेव शुक्तिशकलस्य, अनुभूतेस्स्वात्मनि कर्तृत्वायोगात्। अतो मनुष्योऽहमित्यत्यन्तबहिर्भूतमनुष्यत्वादि-विशष्टपिण्डात्माभिमानवत् ज्ञातृत्वमप्यध्यस्तम्। ज्ञातृत्वं हि ज्ञानक्रियाकर्तृत्वम्। तच्च विक्रियात्मकं जडं विकारिद्रव्याहंकारग्रन्थिस्थमविक्रिये साक्षिणि चिन्मात्रात्मनि कथमिव संभवति। दृश्यधीनसिद्धित्वादेव रूपादेरिव कर्तृत्वादेर्नात्मधर्मत्वम्।</p>
<h2 id="आतमन-अहमपरतययगचरत">आत्मनः अहम्प्रत्ययागोचरता</h2>
<p>सुषुप्तिमूर्च्छादावहंप्रत्ययापायेऽपि आत्मानुभवदर्शनेन नाऽत्मनोऽहंप्रत्ययगोचरत्वम्। कर्तृत्वेऽहंप्रत्ययगोचरत्वे चाऽत्मनोऽभ्युपगम्यमाने देहस्येव जडत्वपराक्त्वानात्मत्वादिप्रसङ्गो दुष्परिहरः। अहंप्रत्ययगोचरात् कर्तृतया प्रसिद्धाद्देहात्तत्क्रियाफलस्वर्गादेर्भोक्तुरात्मनोऽन्यत्वं प्रामाणिकानां प्रसिद्धमेव। तथाऽहमर्थात् ज्ञातुरपि विलक्षणस्साक्षी प्रत्यागात्मेति प्रतिपत्तव्यम्।</p>
<h2 id="अनभत-अहकरभवयङगय">अनुभूतिः अहंकाराभिव्यङ्ग्या</h2>
<p>एवमविक्रियानुभवस्वरूपस्यैवाभिव्यञ्जको जडोऽप्यहंकारस्स्वाश्रयतया तमभिव्यनक्ति । आत्मस्थतयाऽभिव्यङ्ग्याभिव्यञ्जनमभिव्यञ्जकानां स्वभावः। दर्पणजलखण्डादिर्हि मुखचन्द्रबिम्बगोत्वादिकमात्मस्थतयाऽभिव्यनक्ति । तत्कृतोऽयं जानाम्यहम् इति भ्रमः।</p>
<h2 id="अभवयङगयनप-सवभवयङगयसय-अभवयञजनम">अभिव्यङ्ग्येनापि स्वाभिव्यङ्गयस्य अभिव्यञ्जनम्</h2>
<p>स्वप्रकाशायाः अनुभूतेः कथमिव तदभिव्यङ्ग्यजडरूपाहङ्कारेणाभिव्यङ्ग्यत्वमिति मा वोचः, रविकरनिकराभिव्यङ्ग्यकरतलस्य तदभिव्यञ्जकत्वदर्शनात्; जालकरन्ध्रनिष्क्रान्तद्युमणिकिरणानां तदभिव्यङ्ग्येनापि करतलेन स्फुटतरप्रकाशो हि दृष्टचरः ॥</p>
<h2 id="आतमन-अनभवमतरत-न-अनभवयत">आत्मनः अनुभवमात्रता, न अनुभाव्यता</h2>
<p>यतोऽहं जानामीति ज्ञाताऽयमहमर्थः चिन्मात्रात्मनो न पारमार्थिको धर्मः; अत एव सुषुप्तिमुक्त्योर्नान्वेति। तत्र ह्यहमर्थोल्लेखविगमेन स्वाभाविकानुभवमात्ररूपेणाऽत्माऽवभासते। अत एव सुप्तोत्थितः कदाचिन्मामप्यहं न ज्ञातवानिति परामृशति। तस्मात्परमार्थतो निरस्तसमस्त-भेदविकल्प निर्विशेषचिन्मात्रैकरसकूटस्थनित्यसंविदेव भ्रान्त्या ज्ञातृज्ञेयज्ञानरूपविविधविचित्रभेदा विवर्तत इति तन्मूलभूताविद्यानिबर्हाणाय नित्यशुद्धबुद्धमुक्त-स्वभावब्रह्मात्मैकत्वविद्याप्रतिपत्तये सर्वे वेदान्ता आरभ्यन्ते – इति॥</p>
<h2 id="इत-महपरवपकष">इति महापूर्वपक्षः</h2>
<h2 id="महसदधनत">महासिद्धान्तः</h2>
<h2 id="परकतन-उपयपयनवरतयन-परमणतरकभसमलतवमनदरणयत-च">परोक्तानां उपायोपेयनिवर्त्यानां प्रमाणतर्काभासमूलत्वमनादरणीयता च</h2>
<p>तदिदमौपिनषदपरमपुरुषवरणीयताहेतुगुणविशेषविरहिणामनादि पापवासनादूषिताशेषशेमुषी-काणां अनधिगतपदवाक्यस्वरूपतदर्थयाथात्म्यप्रत्यक्षादिसकलप्रमाणवृत्ततदितिकर्तव्यतारूप-समीचीन-न्यायमार्गाणां विकल्पासहविविधकुतर्ककल्ककल्पितमिति, न्यायानुगृहीतप्रत्यक्षादिसकलप्रमाणवृत्त-याथात्म्यविद्भिरनादरणीयम्॥</p>
<h2 id="नरवशषसय-वसतन-परमणत-असदध">निर्विशेषस्य वस्तुनः प्रमाणतः असिद्धिः</h2>
<p>तथा हि निर्विशेषवस्तुवादिभिर्निर्विशेषे वस्तुनीदं प्रमाणमिति न शक्यते वक्तुम्, सविशेषवस्तुविषयत्वात्सर्वप्रमाणानाम्। यस्तु स्वानुभवसिद्धमिति स्वगोष्ठीनिष्ठस्समयः, सोऽप्यात्मसाक्षिकसविशेषानुभवादेव निरस्तः इदमहमदर्शम् इति केनिचिद्विशेषेण विशिष्टविषयत्वात् सर्वेषामनुभवानाम् ॥</p>
<h2 id="नरवशषतववयवसथपकतवभमतयकत-आभसत">निर्विशेषत्वव्यवस्थापकत्वाभिमतयुक्तैः आभासता</h2>
<p>सविशेषोऽप्यनुभूयमानोऽनुभवः केनचिद्युक्त्याभासेन निर्विशेष इति निष्कृष्यमाणः सत्तातिरेकिभिः स्वासाधारणैस्स्वभावविशेषैर्निष्क्रष्टव्य इति निष्कर्षहेतुभूतैः सत्तातिरेकिभिः स्वासाधारणैस्स्वभावविशेषैस्सविशेष एवावतिष्ठते। अतःकैश्चिद्विशेषैर्विशष्टस्यैव वस्तुनोऽन्ये विशेषा निरस्यन्त इति, न क्वचिन्निर्विशेषवस्तुसिद्धिः।</p>
<h2 id="नरवशषतवनमनसय-बधतवम">निर्विशेषत्वानुमानस्य बाधित्वम्</h2>
<p>धियो हि धीत्वं स्वप्रकाशता च ज्ञातुर्विषयप्रकाशन-स्वभावतयोपलब्धेः । स्वापमदमूर्च्छासु च सविशेष एवानुभव इति स्वावसरे निपुणतरमुपपादयिष्यामः।</p>
<p>स्वाभ्युपगताश्च नित्यत्वादयो हि अनेके विशेषाः सन्त्येव । ते च न वस्तुमात्रमिति शक्योपपादनाः, वस्तुमात्राभ्युपगमे सत्यपि
विधाभेदविवाददर्शनात् स्वाभिमततद्विधाभेदैश्च स्वमतोपपादनात्। अतः प्रामाणिकविशेषैर्विशिष्टमेव वस्त्विति वक्तव्यम्॥</p>
<h2 id="नरवशषतव-वसतन-न-शबदगमयम">निर्विशेषत्वं वस्तुनि न शब्दगम्यम्</h2>
<p>शब्दस्य तु विशेषेण सविशेष एव वस्तुन्यभिधानसामर्थ्यम्, पदवाक्यरूपेण प्रवृत्तेः। प्रकृतिप्रत्यययोगेन हि पदत्वम्। प्रकृतिप्रत्ययोरर्थभेदेन पदस्यैव विशिष्टार्थप्रतिपादनमवर्जनीयम्। पदभेदश्चार्थभेदनिबन्धनः। पदसंघातरूपस्य वाक्यस्यानेकपदार्थसंसर्गविशेषाभिधायित्वेन निर्विशेषवस्तुप्रतिपादनासामर्थ्यात्, न निर्विशेषवस्तुनि शब्दः प्रमाणम्।</p>
<h2 id="नरवशषतव-न-परतयकषगमयम">निर्विशेषत्वं न प्रत्यक्षगम्यम्</h2>
<p>प्रत्यक्षस्य निर्विकल्पकसविकल्पकभेदभिन्नस्य न निर्विशेषवस्तुनि प्रमाणभावः। सविकल्पकं जात्याद्यनेकपदार्थविशिष्टविषयत्वादेव सविशेषविषयम्। निर्विकल्पकमपि सविशेषविषयमेव, सविकल्पके स्वस्मिन्ननुभूतपदार्थविशिष्टप्रतिसंधानहेतुत्वात्।</p>
<h2 id="नरवकलपकसवकलपकय-नषकषट-सवरपम">निर्विकल्पकसविकल्पकयोः निष्कृष्टं स्वरूपम्</h2>
<p>निर्विकल्पकं नाम केनचिद्विशेषेणवियुक्तस्य ग्रहणम्, न सर्वविशेषरहितस्य, तथाभूतस्य कदाचिदपि ग्रहणादर्शनादनुपपत्तेश्च।</p>
<p>केनचिद्विशेषेण इदमित्थमिति हि सर्वा प्रतीतिरुपजायते, त्रिकोणसास्नादिसंस्थानविशेषेण विना कस्यचिदपि पदार्थस्य ग्रहणायोगात्। अतो निर्विकल्पकमेकजातीयद्रव्येषु प्रथमपिण्डग्रहणम्। द्वितीयादिपिण्डग्रहणं सविकल्पकमित्युच्यते ॥</p>
<h2 id="उकतववकतकरसय-समरथनम">उक्तविविक्ताकारस्य समर्थनम्</h2>
<p>तत्र प्रथमपिण्डग्रहणे गोत्वादेरनुवृत्ताकारता न प्रतीयते। द्वितीयादिपिण्डग्रहणेषु एवानुवृत्तिप्रतीतिः। प्रथमप्रतीत्यनुसंहितवस्तुसंस्थानरूपगोत्वादेः अनुवृत्तिधर्मविशिष्टत्वं द्वितीयादि-पिण्डग्रहणावसेयमिति, द्वितीयादिग्रहणस्य सविकल्पकत्वम्। सास्नादिवस्तुसंस्थानरूपगोत्वादेः अनुवृत्तिर्न प्रथमपिण्डग्रहणे गृह्यत इति, प्रथमपिण्डग्रहणस्य निर्विकल्पकत्वम्, न पुनस्संस्थानरूपजात्यादेरग्रहणात्। संस्थानरूपजात्यादेः अप्यैन्द्रियिकत्वाविशेषात्, संस्थानेन विना संस्थानिनः प्रतीत्यनुपपत्तेश्च प्रथमपिण्डग्रहणेऽपि ससंस्थानमेव वस्त्वित्थमिति गृह्यते।</p>
<p>अतो द्वितीयादिपिण्डग्रहणेषु गोत्वादेरनुवृत्तिधर्मविशिष्टता संस्थानिवत्संस्थानवच्च सर्वदैव गृह्यत इति तेषु सविकल्पकत्वमेव। अतः प्रत्यक्षस्य कदाचिदपि न निर्विशेषविषयत्वम्॥</p>
<h2 id="भदभदवदनरस">भेदाभेदवादिनिरासः</h2>
<p>अत एव सर्वत्र भिन्नाभिन्नत्वमपि निरस्तम्। इदमित्थमिति प्रतीताविदमित्थंभावयोरैक्यं कथमिव प्रत्येतुं शक्यते। तत्रेत्थंभावस्सास्नादिसंस्थानविशेषः, तद्विशेष्यं द्रव्यमिदमंश इत्यनयोरैक्यं प्रतीतिपराहतमेव। तथाहि – प्रथममेव वस्तु प्रतीयमानं सकलेतरव्यावृत्तमेव प्रतीयते। व्यावृत्तिश्च गोत्वादिसंस्थानविशेषविशिष्टतयेत्थमिति प्रतीतेः। सर्वत्र विशेषणविशेष्यभावप्रतिपत्तौ तयोरत्यन्तभेदः प्रतीत्यैव सुव्यक्तः। तत्र दण्डकुण्डलादयः पृथक्संस्थानसंस्थिताः स्वनिष्ठाश्च कदाचित्क्वचिद्- द्रव्यान्तरविशेषणतयाऽवतिष्ठन्ते। गोत्वादयस्तु द्रव्यसंस्थानतयैव पदार्थभूताः सन्तो द्रव्यविशेषणतया अवस्थिताः। उभयत्र विशेषणविशेष्यभावस्समानः। तत एव तयोर्भेदप्रतिपत्तिश्च। इयांस्तु विशेषः पृथक् स्थितिप्रतिपत्तियोग्या दण्डादयः, गोत्वादयस्तु नियमेन तदनर्हा इति। अतो वस्तुविरोधः प्रतीतिपराहत इति प्रतीतिप्रकारनिह्नवादेवोच्यते। प्रतीतिप्रकारो हि इदमित्थमित्येव सर्वसम्मतः। तदेतत्सूत्रकारेण नैकस्मिन्नसम्भवात् (ब्र.सू.२.२.३१) इति सुव्यक्तमुपपादितम्॥</p>
<h2 id="नरवशषसय-परमणवषयतवनगमनम">निर्विशेषस्य प्रमाणाविषयत्वनिगमनम्</h2>
<p>अतः प्रत्यक्षस्य सविशेषविषयत्वेन प्रत्यक्षादिदृष्टसम्बन्धविशिष्टविषयत्वादनुमानमपि सविशेषविषयमेव। प्रमाणसङ्ख्याविवादेऽपि सर्वाभ्युपगतप्रमाणानामयमेव विषय इति न केनापि प्रमाणेन निर्विशेषवस्तुसिद्धिः। वस्तुगतस्वभावविशेषैस्तदेव वस्तु निर्विशेषमिति वदन् जननीवन्ध्यात्वप्रतिज्ञायामिव स्ववाग्विरोधमपि न जानाति।</p>
<h2 id="परतयकषसय-सनमतरगरहत-नरयकतक">प्रत्यक्षस्य सन्मात्रग्राहिता निर्युक्तिकी</h2>
<p>यत्तु प्रत्यक्षं सन्मात्रग्राहित्वेन न भेदिवषयम्, भेदश्च विकल्पासहत्वाद्दुर्निरूपः – इत्युक्तम्, तदपि जात्यादिविशष्टस्यैव वस्तुनः प्रत्यक्षविषयत्वाज्जात्यादेरेव प्रतियोग्यपेक्षया वस्तुनस्स्वस्य च भेदव्यवहारहेतुत्वाच्च दूरोत्सारितम्। संवेदनवद्रूपादिवच्च परत्र व्यवहारविशेषहेतोस्स्वस्मिन्नपि तद्व्यवहारहेतुत्वं युष्माभिरभ्युपेतं भेदस्यापि सम्भवत्येव।</p>
<p>अत एव च नानवस्थाऽन्योन्याश्रयणं च। एकक्षणवर्तित्वेऽपि प्रत्यक्षज्ञानस्य तस्मिन्नेव क्षणे वस्तुभेदरूपतत्संस्थानरूपगोत्वादेर्गृहीतत्वात् क्षणान्तरग्राह्यं न किञ्चिदिह तिष्ठति॥</p>
<h2 id="परतयकषसय-सनमतरगरहतय-परतपतत-वयवहर-शबदवरध">प्रत्यक्षस्य सन्मात्रग्राहितायां प्रतिपत्ति-व्यवहार-शब्दविरोधाः</h2>
<p>अपि च सन्मात्रग्राहित्वे घटोऽस्ति, पटोऽस्ति इति विशिष्टविषया प्रतीतिर्विरुध्यते। यदि च सन्मात्रातिरेकिवस्तुसंस्थानरूपजात्यादिलक्षणो भेदः प्रत्यक्षेण न गृहीतः किमित्यश्वार्थी महिषदर्शने निवर्तते। सर्वासु प्रतिपत्तिषु सन्मात्रमेव विषयश्चेत्, तत्तत्प्रतिपत्तिविषयसहचारिणस्सर्वे शब्दा एकैकप्रतिपत्तिषु किमिति न स्मर्यन्ते?</p>
<h2 id="सनमतरगरहण-परततयवनतरजतवरध">सन्मात्रग्रहणे प्रतीत्यवान्तरजातिविरोधः</h2>
<p>किञ्च, अश्वे हस्तिनि च संवेदनयोरेकविषयत्वेन उपरितनस्य गृहीतग्राहित्वाद्विशेषाभावाच्च स्मृतिवैलक्षण्यं न स्यात्। प्रतिसंवेदनं विशेषाभ्युपगमे प्रत्यक्षस्य विशिष्टार्थविषयत्वमेवाभ्युपगतं भवति। सर्वेषां संवेदनानामेकविषयतायामेकेनैव संवेदनेन अशेषग्रहणादन्धबधिराद्यभावश्च प्रसज्येत।</p>
<h2 id="करणवयवसथरथ-वषयभदपपदनम">करणव्यवस्थार्थं विषयभेदोपपादनम्</h2>
<p>न च चक्षुषा सन्मात्रं गृह्यते, तस्य रूपरूपिरूपैकार्थ- समवेतपदार्थग्राहित्वात्। नापि त्वचा, स्पर्शवद्वस्तुविषयत्वात्। श्रोत्रादीन्यपि न सन्मात्रविषयाणि; किन्तु शब्दरसगन्धलक्षणविशेष-विषयाण्येव। अतस्सन्मात्रस्य ग्राहकं न किञ्चिदिह दृश्यते ॥</p>
<h2 id="सनमतरगरहतव-शसतरनतथनम">सन्मात्रग्राहित्वे शास्त्रानुत्थानम्</h2>
<p>निर्विशेषसन्मात्रस्य च प्रत्यक्षेणैव ग्रहणे तद्विषयागमस्य प्राप्तविषयत्वेनानुवादकत्वमेव स्यात्। सन्मात्रब्रह्मणः प्रमेयभावश्च। ततो जडत्वनाशित्वादयस्त्वयैवोक्ताः। अतो वस्तुसंस्थानरूपजात्यादिलक्षणभेदविशष्टमेव प्रत्यक्षम् ॥</p>
<h2 id="ससथनमव-जत-भदशच">संस्थानमेव जातिः भेदश्च</h2>
<p>संस्थानातिरेकिणोऽनेकेष्वेकाकारबुद्धिबोध्यस्यादर्शनात्, तावतैव गोत्वादिजातिव्यवहारो-पपत्तेः। अतिरेकवादेऽपि संस्थानस्य संप्रतिपन्नत्वाच्च संस्थानमेव जातिः। संस्थानं नाम स्वासाधारणं रूपमिति यथावस्तु संस्थानमनुसंधेयम्; जातिग्रहणेनैव भिन्न इति व्यवहारसंभवात्, पदार्थान्तरादर्शनात्, अर्थान्तरवादिनाऽपि अभ्युपगतत्वाच्च गोत्वादिरेव भेदः।</p>
<h2 id="भदवयवहरसय-परतयगसपकषतवपपतत">भेदव्यवहारस्य प्रतियोगिसापेक्षत्वोपपत्तिः</h2>
<p>ननु च – जात्यादिरेव भेदश्चेत्तस्मिन् गृहीते तद्व्यवहारवद्भेदव्यहारस्यात्। सत्यम्, भेदश्च व्यवह्रियत एव, गोत्वादिव्यवहारात् । गोत्वादिरेव हि सकलेतरव्यावृत्तिः, गोत्वादौ गृहीते सकलेतरसजातीयबुद्धिव्यवहारयोर्निवृत्तेः। भेदग्रहणेनैव ह्यभेदनिवृत्तिः। अयमस्माद्भिन्नः इति तु व्यवहारे प्रतियोगिनिर्देशस्य तदपेक्षत्वात् प्रतियोग्यपेक्षया भिन्न इति व्यवहार इत्युक्तम्।</p>
<h2 id="परमरथयपरमरथयसधकनमनदषणम">पारमार्थ्यापारमार्थ्यसाधकानुमानदूषणम्</h2>
<p>यत्पुनर्घटादीनां विशेषाणां व्यावर्तमानत्वेनापारमार्थ्यमुक्तम्, तदनालोचितबाध्यबाधकभाव-व्यावृत्त्यनुवृत्तिविशेषस्य भ्रान्तिपरिकल्पितम्॥</p>
<p>द्वयोर्ज्ञानयोर्विरोधे हि बाध्यबाधकभावः। बाधितस्यैव व्यावृत्तिः। अत्र घटपटादिषु देशकालभेदेन विरोध एव नास्ति। यस्मिन् देशे यस्मिन् काले यस्य सद्भावः प्रतिपन्नः; तस्मिन्देशे तस्मिन्काले तस्याभावः प्रतिपन्नश्चेत्; तत्र विरोधात् बलवतो बाधकत्वं बाधितस्य च निवृत्तिः; देशान्तरकालान्तरसंबन्धितयाऽनुभूतस्यान्यदेशकालयोरभाव प्रतीतौ (प्रतिपत्तौ) न विरोध इति कथमत्र बाध्यबाधकभावः। अन्यत्र निवृत्तस्यान्यत्र निवृत्तिर्वा कथमुच्यते, रज्जुसर्पादिषु तु तद्देशकालसम्बन्धितयैवाभावप्रतीतेः, विरोधो बाधकत्वं व्यावृत्तिश्चेति देशकालान्तरव्यावर्तमानत्वं (देशकालान्तरदृष्टस्य देशान्तरकालान्तरव्यावर्तमानत्वं) – मिथ्यात्वव्याप्तं न दृष्टमिति न व्यावर्तमानत्वमात्रमपारमार्थ्यहेतुः॥</p>
<p>यत्तु अनुवर्तमानत्वात्सत्परमार्थः – इति, तत्सिद्धमेवेति न साधनमर्हाति। अतो न सन्मात्रमेव वस्तु॥</p>
<h2 id="सदनभतय-ननतवम">सदनुभूत्योः नानात्वम्</h2>
<p>अनुभूतिसद्विशेषयोश्च विषयविषयिभावेन भेदस्य प्रत्यक्षसिद्धत्वादबाधितत्वाच्च अनुभूतिरेव सतीत्येतदपि निरस्तम्॥</p>
<h2 id="अनभत-सवयपरकशतवपरमत">अनुभूतेः स्वयंप्रकाशत्वपरिमितिः</h2>
<p>यत्त्वनुभूतेस्स्वयंप्रकाशत्वमुक्तम्, तद्विषयप्रकाशनवेलायां ज्ञातुरात्मनस्तथैव; न तु सर्वेषां सर्वदा तथैवेति नियमोऽस्ति, परानुभवस्य हानोपादानादिलिङ्गकानुमानज्ञानविषयत्वात्, स्वानुभवस्याप्यतीतस्य अज्ञासिषम् इति ज्ञानविषयत्वदर्शनाच्च। अतोऽनुभूतिश्चेत् स्वतस्सिद्धेति वक्तुं न शक्यते॥</p>
<h2 id="अनभततवनभवयतवयरवरध">अनुभूतित्वानुभाव्यत्वयोरविरोधः</h2>
<p>अनुभूतेरनुभाव्यत्वे, अननुभूतित्वमित्यपि दुरुक्तम्; स्वगतातीतानुभवानां परगतानुभवानां चानुभाव्यत्वेनाननुभूतित्वप्रसङ्गात्। परानुभवानुमानानभ्युपगमे च शब्दार्थसम्बन्धग्रहणाभावेन समस्तशब्दव्यवहारोच्छेदप्रसङ्गः। आचार्यस्य ज्ञानवत्त्वमनुमाय तदुपसत्तिश्च क्रियते; सा च नोपपद्यते।</p>
<h2 id="वदयतवनभततवय-न-वयपत">वेद्यत्वानुभूतित्वयोः न व्याप्तिः</h2>
<p>न चान्यविषयत्वेऽननुभूतित्वम्। अनुभूतित्वं नाम वर्तमानदशायां स्वसत्तयैव स्वाश्रयं प्रति प्रकाशमानत्वम्, स्वसत्तयैव स्वविषयसाधनत्वं वा। ते चानुभवान्तरानुभाव्यत्वेऽपि स्वानुभवसिद्धे नापगच्छत इति नानुभूतित्वमपगच्छेत्। घटादेस्त्वननुभूतित्वमेतत्स्वभावविरहात्; नानुभाव्यत्वात्। तथाऽनुभूतेरननुभाव्यत्वेऽपि, अननुभूतित्वप्रसङ्गो दुर्वारः; गगनकुसुमादेरननुभाव्यस्य अननुभूतित्वात्॥</p>
<p>गगनकुसुमादेरननुभूतितत्वमसत्त्वप्रयुक्तम्, नाननुभाव्यत्वप्रयुक्तम् इति चेत्, एवं तर्हि घटादेरप्यज्ञानाविरोधित्वमेवाननुभूतित्वनिबन्धनम्, नानुभाव्यत्वमित्यास्थीयताम् ॥</p>
<p>अनुभूतेरनुभाव्यत्वे, अज्ञानाविरोधित्वमपि तस्याः घटादेरिव प्रसज्यत इति चेत्; अननुभाव्यत्वेऽपि गगनकुसुमादेरिवाज्ञानाविरोधित्वमपि प्रसज्यत एव। अतोऽनुभाव्यत्वे अननुभूतित्वम् इत्युपहास्यम्॥</p>
<h2 id="सवद-परभमतनतयतवनरस">संविदः पराभिमतनित्यत्वनिरासः</h2>
<p>यत्तु संविदस्स्वतस्सिद्धायाः प्रागभावाद्यभावादुत्पत्तिर्निरस्यते, तदन्धस्य जात्यन्धेन यष्टिः प्रदीयते। प्रागभावस्य ग्राहकाभावादभावो न शक्यते वक्तुम्; अनुभूत्यैव ग्रहणात्।</p>
<p>कथमनुभूतिस्सती तदानीमेव स्वाभावं विरुद्धमवगमयतीति चेत्; न ह्यनुभूतिस्स्वसमकालवर्तिनमेव विषयीकरोतीत्यस्ति नियमः; अतीतानागतयोरविषयत्वप्रसङ्गात्॥</p>
<h2 id="गरहयवशषसयप-अनभतयगपदयनयम">ग्राह्यविशेषस्यापि अनुभूतियौगपद्यानियमः</h2>
<p>अथ मन्यसे अनुभूतिप्रागभावादेस्सिद्ध्यतस्तत्समकालभावनियमोऽस्तीति; किं त्वया क्वचिदेवं दृष्टम्? येन नियमं ब्रवीषि। हन्त तर्हि तत एव दर्शनात् प्रागभावादिस्सिद्ध इति न तदपह्नवः। तत्प्रागभावं च तत्समकालवर्तिनमनुन्मत्तः को ब्रवीति। इन्द्रियजन्मनः प्रत्यक्षस्य ह्येष स्वभावनियमः यत्स्वसमकालवर्तिनः पदार्थस्य ग्राहकत्वम्; न सर्वेषां ज्ञानानां प्रमाणानां च; स्मरणानुमानागमयोगिप्रत्यक्षादिषु कालान्तरवर्तिनोऽपि ग्रहणदर्शनात्।</p>
<h2 id="परमणपरमणजञनयरवषमयम">प्रमाणाप्रमाणज्ञानयोर्वैषम्यम्</h2>
<p>अत एव च प्रमाणस्य प्रमेयाविनाभावः – न हि प्रमाणस्य स्वसमकालवर्तिना अविनाभावः अर्थसम्बन्धः; अपि तु यद्देशकालादिसम्बन्धितया योऽर्थोऽवभासते, तस्य तथाविधाकारमिथ्यात्व-प्रत्यनीकता। अत इदमपि निरस्तं स्मृतिर्न बाह्यविषया नष्टेऽप्यर्थे स्मृतिदर्शनात् इति॥</p>
<h2 id="सवतपरगभव-परमणभवनरसनम">संवित्प्रागभावे प्रमाणाभावनिरसनम्</h2>
<p>अथोच्येत – न तावत्संवित्प्रागभावः प्रस्यक्षावसेयः, अवर्तमानत्वात्। न च प्रमाणान्तरावसेयः लिङ्गाद्यभावात्। न हि संवित्प्रागभावव्याप्तमिह
लिङ्गमुपलभ्यते । न चाऽगमस्तावत्तद्विषयो दृष्टचरः। अतस्तत्प्रागभावः प्रमाणाभावादेव न सेत्स्यति – इति; यद्येवं स्वतस्सद्धत्वविभवं परित्यज्य प्रमाणाभावेऽवरूढश्चेत्, योग्यानुपलध्यैवाभावस्समर्थित इत्युपशाम्यतु भवान्॥</p>
<p>(ज्ञाननित्यत्वसाधनम्)</p>
<p>किञ्च – प्रत्यक्षज्ञानं स्वविषयं घटादिकं स्वसत्ताकाले सन्तं साधयत्तस्य न सर्वदा सत्तामवगमयद्दृश्यत इति घटादेः पूर्वोत्तरकालसत्ता न प्रतीयते। तदप्रतीतिश्च संवेदनस्य कालपरिच्छिन्नतया प्रतीतेः। घटादिविषयमेव संवेदनं स्वयं कालानविच्छन्नं प्रतीतं चेत्, संवेदनविषयो घटादिरपि कालानवच्छिन्नः प्रतीयेतेति नित्यस्स्यात्। नित्यं चेत्संवेदनं स्वतस्सिद्धं नित्यमित्येव प्रतीयेत। न च तथा प्रतीयते।</p>
<p>एवमनुमानादिसंविदोऽपि कालानविच्छन्नाः प्रतीताश्चेत्, स्वविषयानपि कालानवच्छिन्नान् प्रकाशयन्तीति ते च सर्वे कालानवच्छिन्ना नित्यास्स्युः, संविदनुरूपत्वाद्विविषयाणाम्।</p>
<h2 id="नरवषयनभवनतयतवपकषदषणम">निर्विषयानुभवनित्यत्वपक्षदूषणम्</h2>
<p>न च निर्विषया काचित्संविदस्ति, अनुपलब्धेः । विषयप्रकाशनतयैवोपलब्धेरेव हि संविदस्स्वयंप्रकाशता समर्थिता, संविदो विषयप्रकाशनता-स्वभावविरहे सति स्वंयप्रकाशत्वासिद्धेः, अनुभूतेः अनुभवान्तराननुभाव्यत्वाच्च संविदस्त्तुच्छतैव स्यात् ॥</p>
<h2 id="सवपदष-अनभत-असफरणम">स्वापादिषु अनुभूतेः अस्फुरणम्</h2>
<p>न च स्वापमदमूर्च्छादिषु सर्वविषयशून्या केवलैव संवित्परिस्फुरतीति वाच्यम्; योग्यानुपलब्धिपराहतत्वात्। तास्वपि दशास्वनुभूतिरनुभूता चेत्, तस्याः प्रबोधसमयेऽनुसंधानं स्यात् न च तदस्ति॥</p>
<h2 id="असमरणनयम-अनभवभवसधक">अस्मरणनियमः अनुभवाभावसाधकः</h2>
<p>नन्वभूतस्य पदार्थस्य स्मरणनियमो न दृष्टचरः। अतस्स्मरणाभावः कथमनुभवाभावं साधयेत्?</p>
<p>उच्यते,निखिलसंस्कारतिरस्कृतिकरदेहविगमादिप्रबलहेतुविरहेऽप्यस्मरणनियमः अनुभवाभावम् एव साधयति ॥</p>
<p>न केवलमस्मरणिनयमादनुभवाभावः; सुप्तोत्थितस्य इयन्तं कालं न किञ्चदहमज्ञासिषम् इति प्रत्यवमर्शेनैव सिद्धेः। न च सत्यप्यनुभवे तदस्मरणनियमो विषयावच्छेदविरहादहंकार-विगमाद्वा इति शक्यते वक्तुम्, अर्थान्तराननुभवस्यार्थान्तराभावस्य चानुभूतार्थान्तरास्मरण-हेतुत्वाभावात्। तास्वपि दशास्वहमर्थोऽनुवर्तत इति च वक्ष्यते॥</p>
<h2 id="परवकतरथवयघतशङकपरहर">पूर्वोक्तार्थव्याघातशङ्कापरिहारौ</h2>
<p>ननु स्वापादिदशास्वपि सविशेषोऽनुभवोऽस्तीति पूर्वमुक्तम्। सत्यमुक्तम्; स त्वात्मानुभवः। स च सविशेष एवेति स्थापयिष्यते। इह तु सकलविषयविरहिणी निराश्रया च संविन्निषिध्यते। केवलैव संवित् आत्मानुभव इति चेत् सा च साश्रयेति ह्युपपादयिष्यते।</p>
<h2 id="उकतरथनगमनम">उक्तार्थनिगमनम्</h2>
<p>अतोऽनुभूतिस्सती स्वयं स्वप्रागभावं न साधयतीति प्रागभावासिद्धिर्न शक्यते वक्तुम्। अनुभूतेरनुभाव्यत्वसम्भवोपपादनेन अन्यतोऽप्यसिद्धिर्निरस्ता। तस्मान्न प्रागभावाद्यसिद्ध्या संविदोऽनुत्पत्तिरुपपत्तिमती ॥</p>
<h2 id="सवद-उतपततरभवत-ततकतवकरसयपयभव-इतयतददषणम">संविदः उत्पत्तेरभावात् तत्कृतविकारस्याप्यभावः इत्येतद्दूषणम्</h2>
<p>यदप्यस्या अनुत्पत्त्या विकारान्तरनिरसनम्; तदप्यनुपपन्नम्, प्रागभावे व्यभिचारात् । तस्य हि जन्माभावेऽपि विनाशो दृश्यते। भावेष्विति विशेषणे तर्ककुशलताऽऽविष्कृता भवति। तथा च भवदभिमताऽविद्याऽनुत्पन्नैव विविधविकारास्पदं तत्त्वज्ञानोदयादन्तवती चेति तस्यामनैकान्त्यम्।
तद्विकारास्सर्वे मिथ्याभूता इति चेत्; किं भवतः परमार्थभूतोऽप्यस्ति विकारः? येनैतद्विशेषणं अर्थवद्भवति। न ह्यसावभ्युपगम्यते॥</p>
<h2 id="अजञचवसय-ननतवभववयपयतदषणम">अज्ञच्वस्य नानात्वाभावव्याप्यतादूषणम्</h2>
<p>यदपि – अनुभूतिरजत्वात्स्वस्मिन्विभागं न सहते इति। तदपि नोपपद्यते, अजस्यैवाऽत्मनो देहेन्द्रियादिभ्यो विभक्तत्वादनादित्वेन चाभ्युपगताया अविद्याया आत्मनो व्यतिरेकस्यावश्याश्रयणीयत्वात्। स विभागो मिथ्यारूप इति चेत्; जन्मप्रतिबद्धः पारमार्थिकविभागः किं क्वचिद्दृष्टस्त्वया?। अविद्याया आत्मनः परमार्थतो विभागाभावे वस्तुतो ह्यविद्यैव स्यादात्मा। अबाधितप्रतिपत्तिसिद्धदृश्यभेदसमर्थनेन दर्शनभेदोऽपि समर्थित एव, छेद्यभेदाच्छेदनभेदवत्॥</p>
<h2 id="दशतव-दशयतवहतकनमनदषणम">दृशित्व-दृश्यत्वहेतुकानुमानदूषणम्</h2>
<p>यदपि – नास्या दृशेर्दृशिस्वरूपाया दृश्यः कश्चिदपि धर्मोऽस्ति; दृश्यत्वादेव तेषां न दृशिधर्मत्वम् इति च। तदपि स्वाभ्युपगतैः प्रमाणसिद्धैर्नित्यत्वस्वयंप्रकाशत्वादिधर्मैरुभयं अनैकान्तिकम्। न च ते संवेदनमात्रम्, स्वरूपभेदात्। स्वसत्तयैव स्वाश्रयं प्रति कस्यचिद्विषयस्य प्रकाशनं हि संवेदनम्। स्वयंप्रकाशता तु स्वसत्तयैव स्वाश्रयाय प्रकाशमानता। प्रकाशश्च चिदचिदशेषपदार्थसाधारणं व्यवहारानुगुण्यम्।</p>
<p>सर्वकालवर्तमानत्वं हि नित्यत्वम्। एकत्वमेकसंख्यावच्छेद इति। तेषां जडत्वाद्यभावरूपतायामपि तथाभूतैरपि चैतन्यधर्मभूतैस्तैरनैकान्त्यमपरिहार्यम्। संविदि तु स्वरूपातिरेकेण जडत्वादिप्रत्यनीकत्वमित्यभावरूपो भावरूपो वा धर्मो नाभ्युपेतश्चेत्; तत्तिन्नषेधोक्त्या किमपि नोक्तं भवेत्॥</p>
<h2 id="सवद-आतमतवनरकपकरम">संविदः आत्मत्वनिराकोपक्रमः</h2>
<p>अपि च संवित्सिद्ध्यति वा न वा?। सिद्ध्यति चेत्; सधर्मता स्यात्। न चेत्; तुच्छता, गगनकुसुमादिवत्। सिद्धिरेव संविदिति चेत्; कस्य कं प्रतीति वक्तव्यम्; यदि न कस्यचित्किञ्चित्प्रति; सा तर्हि न सिद्धिः। सिद्धिर्हि पुत्रत्वमिव कस्यचित्किञ्चित्प्रति भवति। आत्मन इति चेत्; कोऽयमात्मा? ननु संविदेवेत्युक्तम्। सत्यमुक्तम्; दुरुक्तं तु तत्। तथाहि; कस्यचित्पुरुषस्य किञ्चिदर्थजातं प्रति सिद्धिरूपा तत्सम्बन्धिनी सा संवित्स्वयं कथमिवाऽत्मभावमनुभवेत्?॥</p>
<h2 id="सवद-अनतमतवनषकरषणम">संविदः अनात्मत्वनिष्कर्षणम्</h2>
<p>एतदुक्तं भवति – अनुभूतिरिति स्वाश्रयं प्रति स्वसद्भावेनैव कस्यचिद्वस्तुनो व्यवहारानुगुण्यापादनस्वभावो ज्ञानावगतिसंविदाद्यपरनामा सकर्मकोऽनुभवितुरात्मनो धर्मविशेषो घटमहं जानामीममर्थमवगच्छामि पटमहं संवेद्मि इति सर्वेषामात्मसाक्षिकः प्रसिद्धः। एतत्स्वभावतया हि तस्यास्स्वयंप्रकाशता भवताऽप्युपपादिता। अस्य सकर्मकस्य कर्तृधर्मविशेषस्य कर्मत्ववत्कर्तृत्वमपि दुर्घटमिति॥</p>
<h2 id="सथरतवसथरतव-अप-सवदनतमतवसधक">स्थिरत्वास्थिरत्वे अपि संविदनात्मत्वसाधके</h2>
<p>तथाहि; अस्य कर्तुस्स्थिरत्वं कर्तृधर्मस्य संवेदनाख्यस्य सुखदुःखादेरिवोत्पत्तिस्थिति-निरोधाश्च प्रत्यक्षमीक्ष्यन्ते। कर्तृस्थैर्यं तावत् स एवायमर्थः पूर्वं मयाऽनुभूतः इति प्रत्यभिज्ञाप्रत्यक्षसिद्धम्। अहं जानामि, अहमज्ञासिषं, ज्ञातुरेव ममेदानीं ज्ञानं नष्टम् इति च संविदुत्पत्त्यादयः प्रत्यक्षसिद्धा इति कुतस्तदैक्यम्। एवं क्षणभङ्गिन्यास्संविद आत्मत्वाभ्युपगमे पूर्वेद्युर्दृष्टमपरेद्युः इदहमदर्शम् इति प्रत्यभिज्ञा च न घटते; अन्येनानुभूतस्य न ह्यन्येन प्रत्यभिज्ञानसम्भवः॥</p>
<h2 id="सवद-सथरतवऽप-अनतमत">संविदः स्थिरत्वेऽपि अनात्मता</h2>
<p>किञ्च अनुभूतेरात्मत्वाभ्युपगमे तस्याः नित्यत्वेऽपि प्रतिसन्धानासम्भवस्तदवस्थः। प्रतिसन्धानं हि पूर्वापरकालस्थायिनमनुभवितारमुपस्थापयति; नानुभूतिमात्रम्। अहमेवेदं पूर्वमप्यन्वभूवमिति। भवतोऽप्यनुभूतेर्न ह्यनुभवितृत्वमिष्टम्।</p>
<h2 id="करयय-अकरततवत-सवद-अनतमतवम">क्रियायाः अकर्तृत्वात् संविदः अनात्मत्वम्</h2>
<p>अनुभूतिरनुभूतिमात्रमेव। संविन्नाम काचिन्निराश्रया निर्विषया वाऽत्यन्तानुपलब्धेर्न सम्भवतीत्युक्तम्। उभयाभ्युपेता
संविदेवाऽत्मेत्युपलब्धिपराहतम्। अनुभूतिमात्रमेव परमार्थ इति निष्कर्षकहेत्वाभासाश्च निराकृताः॥</p>
<h2 id="आतमन-अहमरथतव-परतयकतवबधकम">आत्मनः अहमर्थत्वं प्रत्यक्त्वाबाधकम्</h2>
<p>ननु च अहं जानामि इत्यस्मत्प्रत्यये योऽनिदमंशः प्रकाशैकरसश्चित्पदार्थस्स आत्मा। तस्मिंस्तद्बलनिर्भासिततया युष्मदर्थलक्षणोऽहं जानामीति सिध्यन्नहमर्थश्चिन्मात्रातिरेकी युष्मदर्थ एव। नैतदेवम्, अहं जानामि इति धर्मधर्मितया प्रत्यक्षप्रतीतिविरोधादेव॥</p>
<h2 id="परतयकतवत-अहमरथ-एवतम">प्रत्यक्त्वात् अहमर्थ एवात्मा</h2>
<p>किञ्च</p>
<p>अहमर्थो न चेदात्मा प्रत्यक्त्वं नाऽत्मनो भवेत्।</p>
<p>अहं बुद्ध्या परागर्थात् प्रत्यगर्थो हि भिद्यते॥</p>
<h2 id="ममकष-अभसनध">मुमुक्षोः अभिसन्धिः</h2>
<p>निरस्ताखिलदुःखोऽहमनन्तानन्दभाक् स्वराट्।</p>
<p>भवेयमिति मोक्षार्थी श्रवणादौ प्रवर्तते॥</p>
<h2 id="शसतरपरमणयनयथनपपततय-अहमरथ-आतम">शास्त्रप्रामाण्यान्यथानुपपत्त्या अहमर्थ आत्मा</h2>
<p>अहमर्थविनाशश्चेन्मोक्ष इत्यध्यवस्यति।</p>
<p>अपसर्पेदसौ मोक्षकथाप्रस्तावगन्धतः॥</p>
<p>मयि नष्टेऽपि मत्तोऽन्या काचिज्ज्ञप्तिरवस्थिता।</p>
<p>इति तत्प्राप्तये यत्नः कस्यापि न भविष्यति॥</p>
<p>स्वसम्बन्धितया ह्यस्यास्सत्ता विज्ञप्तितादि च।</p>
<p>स्वसम्बन्धवियोगे तु ज्ञप्तिरेव न सिद्ध्यति॥</p>
<p>छेत्तुश्छेद्यस्य चाभावे छेदनादेरसिद्धिवत्।</p>
<p>अतोऽहमर्थो ज्ञातैव प्रत्यगात्मेति निश्चितम्॥</p>
<p>विज्ञातारमरे (बृ.४.४.१४) केन जानात्येवेति च श्रुतिः।</p>
<p>एतद्यो वेत्ति तं प्राहुः क्षेत्रज्ञ (भ.गी.१३.१) इति च स्मृतिः॥</p>
<p>नाऽत्मा श्रुतेः (ब्र.सू.२.३.१८) इत्यारभ्य सूत्रकारोऽपि वक्ष्यति।</p>
<p>ज्ञोऽत एव (ब्र.सू.२.३.१९) इत्यतो नाऽत्मा ज्ञप्तिमात्रमिति स्थितम्॥</p>
<h2 id="यषमदसमदरथय-ऐकय-वयहतम">युष्मदस्मदर्थयोः ऐक्यं व्याहतम्</h2>
<p>अहं प्रत्ययसिद्धो ह्यस्मदर्थः; युष्मत्प्रत्ययविषयो युष्मदर्थः। तत्राहं जानामीति सिद्धो ज्ञाता युष्मदर्थ इति वचनं जननी मे वन्ध्येतिवद्व्याहतार्थं च। न चासौ ज्ञाताऽहमर्थोऽन्याधीनप्रकाशः स्वयंप्रकाशत्वात्। चैतन्यस्वभावता हि स्वयंप्रकाशता। यः प्रकाशस्वभावः; सोऽनन्याधीनप्रकाशः दीपवत्।</p>
<h2 id="दपसय-सवयपरकशतभङगपरहर">दीपस्य स्वयंप्रकाशताभङ्गपरिहारौ</h2>
<p>न हि दीपादेस्स्वप्रभाबलनिर्भासितत्वेनाप्रकाशत्वमन्याधीनप्रकाशत्वं च। किं तर्हि? दीपस्स्वयंप्रकाशस्वभावस्स्वयमेव प्रकाशते; अन्यानपि प्रकाशयति प्रभया॥</p>
<h2 id="धरम-धरमण-दवयरप-जञनरपत">धर्म-धर्मिणोः द्वयोरपि ज्ञानरूपता</h2>
<p>एतदुक्तं भवति – यथैकमेव तेजोद्रव्यं प्रभाप्रभावद्रूपेणावतिष्ठते। यद्यपि प्रभा प्रभावद्द्रव्यगुणभूता तथाऽपि तेजोद्रव्यमेव, न शौक्ल्यादिवद्गुणः। स्वाश्रयादन्यत्रापि वर्तमानत्वाद्रूपवत्त्वाच्च शौक्ल्यादिवैधर्म्यात्; प्रकाशवत्त्वाच्च तेजोद्रव्यमेव; नार्थान्तरम्। प्रकाशवत्त्वञ्च स्वस्वरूपस्यान्येषां च प्रकाशकत्वात्।</p>
<p>अस्यास्तु गुणत्वव्यवहारो नित्यतदाश्रयत्वतच्छेषत्वनिबन्धनः॥ न चाऽश्रयावयवा एव विशीर्णाः प्रचरन्तः प्रभेत्युच्यन्ते; मणिद्युमिणप्रभृतीनां विनाशप्रसङ्गात्॥</p>
<p>दीपेऽप्यवयविप्रतिपत्तिः कदाचिदपि न स्यात्। नहि विशरणस्वभावावयवा दीपाश्चतुरङ्गुलमात्रं नियमेन पिण्डीभूता ऊर्ध्वमुद्गम्य ततः पश्चाद्युगपदेव तिर्यगूर्ध्वमधश्चैकरूपा विशीर्णाः प्रचरन्तीति शक्यं वक्तुम् । अतस्सप्रभाका एव दीपाः प्रतिक्षणमुत्पन्ना विनश्यन्तीति पुष्कलकारणक्रमोपनिपातात् तद्विनाशे विनाशाच्चावगम्यते। प्रभायास्स्वाश्रयसमीपे प्रकाशाधिक्यमौष्ण्याधिक्यमित्याद्युपलब्धिव्यवस्थाप्यम् अग्न्यादीनामौष्ण्यादिवत्। एवमात्मा चिद्रूप एव चैतन्यगुण इति।</p>
<h2 id="चदरपत-सवयपरकशतरप">चिद्रूपता स्वयंप्रकाशतारूपा</h2>
<p>चिद्रूपता हि स्वयंप्रकाशता॥ तथाहि श्रुतयः – स यथा सैन्धवघनोऽनन्तरोऽबाह्यः कृत्स्नो रसघन एव, एवं वा अरेऽयमात्माऽनन्तरोऽबाह्यः कृत्स्नः प्रज्ञानघन एव (बृ.उ.६.४.१३), विज्ञानघन एव (बृ.उ.४.४.१२), अत्रायं पुरुषस्स्वयंज्योतिर्भवति (बृ.उ.६.३.९), न विज्ञातुर्विज्ञातेर्विपरिलोपो विद्यते (बृ.उ.६.३.१०), अथ यो वेदेदं जिघ्राणीति स आत्मा (बृ.उ.६.३.३०), कतम आत्मा योऽयं विज्ञानमयः प्राणेषु हृद्यन्तर्ज्योतिः पुरुषः (छा.उ.८.१२.४), एष हि द्रष्टा श्रोता रसियता घ्राता मन्ता बोद्धा कर्ता विज्ञानात्मा पुरुषः (बृ.६.३.७), विज्ञातारमरे केन विजानीयात् (प्रश्न.उ.४.प्रश्न), जानात्येवायं पुरुषः, न पश्यो मृत्युं पश्यति न रोगं नोत दुःखताम् स उत्तमः पुरुषः (छा.७.२६.२), नोपजनं स्मरन्निदं शरीरम् (छा.उ.८.१२.३), एवमेवास्य परिद्रष्टुरिमाष्षोडशकलाः पुरुषायणाः पुरुषं प्राप्यास्तंगच्छन्ति (प्र.उ.६.५) तस्माद्वा एतस्मान्मनोमयादन्योऽन्तर आत्मा विज्ञानमयः (तै.आन.४.१) इत्याद्याः। वक्ष्यति च ज्ञोऽतएव (ब्र.सू.२.३.१९) इति॥ अतस्स्वयंप्रकाशोऽयमात्मा ज्ञातैव, न प्रकाशमात्रम् ॥</p>
<h2 id="सवद-अनतमतवपपदक-तरक">संविदः अनात्मत्वोपपादकाः तर्काः</h2>
<p>प्रकाशत्वादेव कस्यचिदेव भवेत्प्रकाशः, दीपादिप्रकाशवत्। तस्मान्नाऽत्मा भवितुमर्हाति संवित्। संविदनुभूतिज्ञानादिशब्दास्सम्बन्धिशब्दा इति च शब्दार्थविदः। न हि लोकवेदयोर्जानातीत्यादेरकर्मकस्याकर्तृकस्य च प्रयोगो दृष्टचरः॥</p>
<h2 id="सवदतमतव-अजडतव-न-हत">संविदात्मत्वे अजडत्वं न हेतुः</h2>
<p>यच्चोक्तमजडत्वात्संविदेवाऽत्मेति; तत्रेदं प्रष्टव्यम्, अजडत्वमिति किमभिप्रेतम्? स्वसत्ताप्रयुक्तप्रकाशत्वमिति चेत्; तथा सति दीपादिष्वनैकान्त्यम्। संविदतिरिक्तप्रकाश-धर्मानभ्युपगमेनासिद्धिर्विरोधश्च। अव्यभिचरितप्रकाशसत्ताकत्वमपि सुखादिषु व्यभिचारान्निरस्तम्॥</p>
<p>यद्युच्येत – सुखादिरव्यभिचरितप्रकाशोऽप्यन्यस्मै प्रकाशमानतया घटादिवज्ज्डत्वेन अनाऽत्मा – इति। ज्ञानं न किं स्वस्मै प्रकाशते? तदपि ह्यन्यस्यैवाहमर्थस्य ज्ञातुरवभासते, अहं सुखीतिवज्जानाम्यहमिति। अतस्स्वस्मै प्रकाशमानत्वरूपमजडत्वं संविद्यसिद्धम् । तस्मात् स्वात्मानं प्रति स्वसत्तयैव सिद्ध्यन्नजडोऽहमर्थ एवाऽत्मा ॥</p>
<h2 id="जञनसय-परकशरपतय-हत">ज्ञानस्य प्रकाशरूपतायां हेतुः</h2>
<p>ज्ञानस्यापि प्रकाशता तत्संबन्धायत्ता। तत्कृतमेव हि ज्ञानस्य सुखादेरिव स्वाश्रयचेतनं प्रति प्रकटत्वमितरं प्रत्यप्रकटत्वं च। अतो न ज्ञप्तिमात्रमात्मा, अपि तु ज्ञातैवाहमर्थः॥</p>
<h2 id="अहमरथ-न-भरनतसदध">अहमर्थः न भ्रान्तिसिद्धः</h2>
<p>अथ यदुक्तम् – अनुभूतिः परमार्थतो निर्विषया निराश्रया च सती भ्रान्त्या ज्ञातृतयाऽवभासते, रजततयेव शुक्तिः निरधिष्ठानभ्रमानुपपत्तेः इति। तदयुक्तम्; तथा सत्यनुभवसामानाधिकरण्येनानुभविताऽहमर्थः प्रतीयेत, अनुभूतिरहम् इति पुरोऽवस्थितभास्वरद्रव्याकारतया रजतादिरिव। अत्र तु पृथगवभासमानैवेयमनुभूतिरर्थान्तरमहमर्थं विशिनष्टि, दण्ड इव देवदत्तम्। तथा हि अनुभवाभ्यहम् इति प्रतीतिः। तदेवमस्मदर्थमनुभूतिविशिष्टं
प्रकाशयन्ननुभवाम्यहमिति प्रत्ययो दण्डमात्रे दण्डी देवदत्तः इति प्रत्ययवद्विशेषणभूतानुभूति-मात्रावलम्बनः कथमिव प्रतिज्ञायेत?</p>
<h2 id="जञततव-मथयतयतत-नरयकतकम">ज्ञातृत्वं मिथ्येत्येतत् निर्युक्तिकम्</h2>
<p>यदप्युक्तम् स्थूलोऽहमित्यादिदेहात्माभिमानवत एव ज्ञातृत्वप्रतिभासनात् ज्ञातृत्वमपि मिथ्या – इति। तदयुक्तम्; आत्मतया अभिमताया अनुभूतेरपि मिथ्यात्वं स्यात्, तद्वत एव प्रतीतेः। सकलेतरोपमर्दितत्त्वज्ञानाबाधितत्वेनानुभूतेर्न मिथ्यात्वमिति चेत्, हन्तैवं सति तदबाधादेव ज्ञातृत्वमपि न मिथ्या।</p>
<h2 id="जञततवसय-वकरयतमकतवनवद">ज्ञातृत्वस्य विक्रियात्मकत्वानुवादः</h2>
<p>यदप्युक्तम् – अविक्रियस्यऽत्मनो ज्ञानक्रियाकर्तृत्वरूपं ज्ञातृत्वं न संभवति। अतो ज्ञातृत्वं विक्रियात्मकं जडं विकारास्पदाव्यक्तपरिणामाहङ्कारग्रन्थिस्थमिति न ज्ञातृत्वमात्मनः, अपि त्वन्तःकरणरूपस्याहङ्कारस्य । कर्तृत्वादिर्हि रूपादिवद्दृश्यधर्मः; कर्तृत्वेऽहंप्रत्ययगोचरत्वे चात्मनोऽभ्युपगम्यमाने देहस्येवानात्मत्वपराक्त्वजडत्वादि प्रसङ्गश्चेति ॥</p>
<h2 id="अनदतरथदषणम">अनूदितार्थदूषणम्</h2>
<p>नैतदुपपद्यते- देहस्येवाचेतनत्वप्रकृतिपरिणामत्वदृश्यत्वपराक्त्वपरार्थत्वादियोगात् अन्तः-करणरूपस्य अहङ्कारस्य, चेतनासाधारणस्वभावत्वाच्च ज्ञातृत्वस्य॥</p>
<p>एतदुक्तं भवति यथा देहादिर्दृश्यत्वपराक्त्वादिहेतुभिस्तत्प्रत्यनीकद्रष्टृत्वप्रत्यक्त्वादेर्विविच्यते, एवमन्तःकरणरूपाहङ्कारोऽपि तद्द्रव्यत्वादेव तैरेव हेतुभिस्तस्माद्विविच्यते – इति।</p>
<p>अतो विरोधादेव न ज्ञातृत्वमहङ्कारस्य, दृशित्ववत्। यथा दृशित्वं तत्कर्मणोऽहङ्कारस्य नाभ्युपगम्यते, तथा ज्ञातृत्वमपि न तत्कर्मणोऽभ्युगन्तव्यम्॥</p>
<h2 id="जञततव-न-वकरयतमकम">ज्ञातृत्वं न विक्रियात्मकम्</h2>
<p>न च ज्ञातृत्वं विक्रियात्मकम्, ज्ञातृत्वं हि ज्ञानगुणाश्रयत्वम्। ज्ञानं चास्य नित्यस्य स्वाभाविकधर्मत्वेन नित्यम्। नित्यत्वं चाऽत्मनो नात्मा श्रुतेः (ब्र.सू.२.३.१८) इत्यादिषु वक्ष्यति। ज्ञोऽत एव (ब्र.सू.२.३.१९) इत्यत्र ज्ञ इति व्यपदेशेन ज्ञानाश्रयत्वं च स्वाभाविकिमिति वक्ष्यति। अस्य ज्ञानस्वरूपस्यैव मणिप्रभृतीनां प्रभाश्रयत्वमिव ज्ञानाश्रयत्वमप्यविरुद्धमित्युक्तम्।</p>
<h2 id="सवभवत-जञनवनप-न-सरवजञ-जव">स्वभावतो ज्ञानवानपि न सर्वज्ञो जीवः</h2>
<p>स्वयमपरिच्छिन्नमेव ज्ञानं सङ्कोचविकासार्हामित्युपपादयिष्यामः ॥ अतः क्षेत्रज्ञावस्थायां कर्मणा सङ्कुचितस्वरूपं तत्तत्कर्मानुगुणं तरतमभावेन वर्तते । तच्च इन्द्रियद्वारेण व्यवस्थितम् । तमिमम् इन्द्रियद्वारा ज्ञानप्रसरमपेक्ष्य उदयास्तमयव्यपदेशः प्रवर्तते ।</p>
<p>(आत्मनः ज्ञानसङ्कोचविकासात्मकविकारित्वसम्मतिः)</p>
<p>ज्ञानप्रसरे तु कर्तृत्वं अस्त्येव । तच्च न स्वाभाविकम्, अपि तु कर्मकृतमिति, अविक्रियस्वरूप एव आत्मा । एवं रूपविक्रियात्मकं ज्ञातृत्वं ज्ञानस्वरूपस्यात्मनः एव इति न कदाचिदपि जडस्य अहंकारस्य ज्ञातृत्वसम्भवः
॥</p>
<h2 id="चचछयपततय-जञततवनरवहनरस">चिच्छायापत्त्या ज्ञातृत्वनिर्वाहनिरासः</h2>
<p>जडस्वरूपस्यापि अहङ्कारस्य चित्संनिधानेन तच्छायापत्त्या तत्सम्भव इति चेत्; केयं चिच्छायापत्तिः? किमहङ्कारच्छायापत्तिस्संविदः? उत संविच्छायापत्तिरहङ्कारस्य?॥</p>
<p>न तावत्संविदः, संविदो ज्ञातृत्वानभ्युपगमात्। नाप्यहङ्कारस्य, उक्तरीत्या तस्य जडस्य ज्ञातृत्वायोगात्, द्वयोरप्यचाक्षुषत्वाच्च, न ह्यचाक्षुषाणां छाया दृष्टा॥</p>
<h2 id="चतसपरकण-जञततवनरवहनरस">चित्संपर्केण ज्ञातृत्वनिर्वाहनिरासः</h2>
<p>अथ – अग्निसंपर्कादयःपिण्डौष्ण्यवच्चित्संपर्काज्ज्ञातृत्वोपलब्धिः – इति चेत्, नैतत्, संविदि वस्तुतो ज्ञातृत्वानभ्युपगमादेव न तत्संपर्कादहङ्कारे ज्ञातृत्वं तदुपलब्धिर्वा । अहंकारस्य त्वचेतनस्य ज्ञातृत्वासम्भवादेव सुतरां न तत्संपर्कात्संविदि ज्ञातृत्वं तदुपलब्धिर्वा॥</p>
<h2 id="अभवयकतपकषसय-दषणम">अभिव्यक्तिपक्षस्य दूषणम्</h2>
<p>यदप्युक्तम् – उभयत्र न वस्तुतो ज्ञातृत्वमस्ति। अहङ्कारस्त्वनुभूतेरभिव्यञ्जकः स्वात्मस्थामेव अनुभूतिमभिव्यनक्ति, आदर्शादिवत्, इति। तदयुक्तम्, आत्मनस्स्वयंज्योतिषो जडस्वरूपाहङ्काराभिव्यङ्ग्यत्वायोगात्॥ तदुक्तं –</p>
<p>शान्ताङ्गार इवाऽदित्यमहङ्कारो जडात्मकः।</p>
<p>स्वयंज्योतिषमात्मानं व्यनक्तीति न युक्तिमत्॥ (आत्मसिद्धिः) इति</p>
<p>स्वयंप्रकाशानुभवाधीनसिद्धयो हि सर्वे पदार्थाः। तत्र तदायत्तप्रकाशोऽचित् अहङ्कारः अनुदितानस्तमितस्वरूपप्रकाशमशेषार्थसिद्धिहेतुभूतमनुभवमभिव्यनक्तीत्यात्मविदः परिहसन्ति।</p>
<h2 id="उकतवयङकतवयङगयभव-तयरमथऽनपपनन">उक्तव्यङ्क्तृव्यङ्ग्यभावः तयोर्मिथोऽनुपपन्नः</h2>
<p>किञ्च अहङ्कारानुभवयोस्स्वभावविरोधादनुभूतेरननुभूतित्वप्रसङ्गाच्च न व्यङ्क्तृव्यङ्ग्य-भावः। यथोक्तं-</p>
<p>व्यङ्क्तृव्यङ्ग्यत्वमन्योन्यं न च स्यात्प्रातिकूल्यतः।</p>
<p>व्यङ्ग्यत्वेऽननुभूतित्वमात्मनि स्याद्यथा घटे॥ (आत्मसिद्धिः) इति॥</p>
<p>न च रविकरनिकराणां स्वाभिव्यङ्ग्यकरतलाभिव्यङ्ग्यत्ववत्संविदभिव्यङ्ग्याहङ्कार-अभिव्यङ्ग्यत्वं संविदस्साधीयः, तत्रापि रविकरनिकराणां करतलाभिव्यङ्ग्यत्वाभावात् । करतलप्रतिहतगतयो हि रश्मयो बहुलास्स्वयमेव स्फुटतरमुपलभ्यन्त इति तद्बाहुल्यमात्रहेतुत्वात् करतलस्य नाभिव्यञ्जकत्वम्॥</p>
<h2 id="अभवयकतकलपन-दषणम">अभिव्यक्तिकल्पानां दूषणम्</h2>
<p>किंचास्य संवित्स्वरूपस्य आत्मनोऽहंकारनिर्वर्त्या अभिव्यक्तिः किंरूपा। न तावदुत्पत्तिः, स्वतस्सिद्धतयाऽनन्योत्पाद्यत्वाभ्युपगमात्। नापि तत्प्रकाशनम्, तस्यानुभवान्तराननुभाव्यत्वात्।</p>
<p>तत एव च न तदनुभवसाधनानुग्रहः। स हि द्विधा; ज्ञेयस्येन्द्रियसंबन्धहेतुत्वेन वा, यथा जातिर्निजमुखादिग्रहणे व्यक्तिदर्पणादीनां नयनादीन्द्रियसंबन्धहेतुत्वेन; बोद्धृगतकल्मषापनयनेन वा, यथा परतत्त्वावबोधनसाधनस्य शास्त्रस्य शमदमादिना। यथोक्तम् – करणानामभूतित्वान्न तत्संबन्धहेतुता । – (आत्मसिद्धिः) इति॥</p>
<h2 id="अनभत-अनभवयतवमभयपगमय-अनगरहपकषदषणम">अनुभूतेः अनुभाव्यत्वमभ्युपगम्य अनुग्रहपक्षदूषणम्</h2>
<p>किंञ्च अनुभूतेरनुभाव्यत्वाभ्युपगमेऽप्यहमर्थेन न तदनुभवसाधनानुग्रहः सुवचः; स ह्यनुभाव्यानुभवोत्पत्तिप्रतिबन्धनिरसनेन भवेत्। यथा रूपादिग्रहणोत्पत्तिनिरोधिसंतमसनिरसनेन चक्षुषो दीपादिना। न चेह तथाविधं निरसनीयं सम्भाव्यते। न तावत्संविदात्मगतं तज्ज्ञानोत्पत्तिनिरोधि किञ्चिचदप्यहंकारापनेयमस्ति। अस्ति ह्यज्ञानमिति चेत्; न,
अज्ञानस्याहंकारापनोद्यत्वानभ्युपगमात्। ज्ञानमेव ह्यज्ञानस्य निवर्तकम् ॥</p>
<h2 id="अजञनसय-सवदशरयतवभव">अज्ञानस्य संविदाश्रयत्वाभावः</h2>
<p>न च संविदाश्रयत्वमज्ञानस्य सम्भवति; ज्ञानसमानाश्रयत्वात् तत्समानविषयत्वाच्च ज्ञातृभावविषयभावविरहिते ज्ञानमात्रे साक्षिणि नाज्ञानं भवितुमर्हाति; यथा ज्ञानाश्रयत्वप्रसक्तिशून्यत्वेन घटादेर्नाज्ञानाश्रयत्वम्। तथा ज्ञानमात्रेऽपि ज्ञानाश्रयत्वाभावेन नाज्ञानाश्रयत्वं स्यात् ॥</p>
<h2 id="सवदशरततवमभयपगमयऽप-दषणम">संविदाश्रितत्वमभ्युपगम्याऽपि दूषणम्</h2>
<p>संविदोऽज्ञानाश्रयत्वाभ्युपगमेऽपि आत्मतयाऽभ्युपगतायास्तस्या ज्ञानविषयत्वाभावेन ज्ञानेन न तद्गताज्ञाननिवृत्तिः। ज्ञानं हि स्वविषय एवाज्ञानं निवर्तयति, यथा रज्ज्वादौ। अतो न केनापि कदाचित्संविदाश्रयमज्ञानमुच्छिद्येत।</p>
<h2 id="अजञन-न-अनरवचनयम-नप-जञनपरगभव">अज्ञानं न अनिर्वचनीयम्, नापि ज्ञानप्रागभावः</h2>
<p>अस्य च सदसदनिर्वचनीयस्याज्ञानस्य स्वरूपमेव दुर्निरूपमित्युपरिष्टाद्वक्ष्यते। ज्ञानप्रागभावरूपस्य चाज्ञानस्य ज्ञानोत्पत्तिविरोधित्वाभावेन न तन्निरसनेन तज्ज्ञानसाधनानुग्रहः। अतो न केनापि प्रकारेणाहङ्कारेणानुभूतेरभिव्यक्तिः।</p>
<h2 id="सवतमसथतय-अभवयकत-दषणम">स्वात्मस्थतया अभिव्यक्तेः दूषणम्</h2>
<p>न च स्वाश्रयतयाऽभिव्यङ्ग्याभिव्यञ्जनमभिव्यञ्जकानां स्वभावः, प्रदीपादिष्वदर्शनात्, यथावस्थितपदार्थप्रतीत्यनुगुणस्वाभाव्याच्च ज्ञानतत्साधनयोरनुग्राहकस्य च। तच्च स्वतः प्रामाण्यन्यायसिद्धम्। न च दर्पणादिर्मुखादेरिभव्यञ्जकः, अपि तु चाक्षुषतेजःप्रतिफलनरूपदोषहेतुः। तद्दोषकृतश्च तत्रान्यथावभासः। अभिव्यञ्जकस्त्वालोकादिरेव। न चेह तथाहङ्कारेण संविदि स्वप्रकाशायां तादृशदोषापादनं संभवति। व्यक्तेस्तु जातिराकार इति तदाश्रयतया प्रतीतिः; न तु व्यक्तिव्यङ्ग्यत्वात्।</p>
<p>अतोऽन्तःकरणभूताहङ्कारस्थतया संविदुपलब्धेर्वस्तुतो दोषतो वा न किञ्चिदिह कारणमिति नाहङ्कारस्य ज्ञातृत्वं तथोपलब्धिर्वा। तस्मात्स्वत एव ज्ञातृतया सिद्ध्यन्नहमर्थ एव प्रत्यगात्मा; न ज्ञप्तिमात्रम् अहंभावविगमे तु ज्ञप्तेरपि न प्रत्यक्त्वसिद्धिरित्युक्तम्॥</p>
<h2 id="सपत-अहमरथसय-अवशदसफरणम">सुप्तौ अहमर्थस्य अविशदस्फुरणम्</h2>
<p>तमोगुणाभिभवात् परागर्थानुभवाभावाच्च अहमर्थस्य विविक्तस्फुटप्रतिभासाभावेऽप्याप्रबोधात् अहमित्येकाकारेणाऽत्मनस्स्फुरणात्सुषुप्तावपि नाहंभावविगमः। भवदभिमताया अनुभूतेरपि तथैव प्रथेति वक्तव्यम्।</p>
<h2 id="सवपकष-परमणनरध-परपकष-तदननरधशच">स्वपक्षे प्रमाणानुरोधः, परपक्षे तदननुरोधश्च</h2>
<p>न हि सुषुप्तोत्थितः कश्चिदहंभाववियुक्तार्थान्तरप्रत्यनीकाकारा ज्ञप्तिरहमज्ञानसाक्षितया अवतिष्ठत इत्येवंविधां स्वापसमकालामनुभूतिं परामृशति । एवं हि सुप्तोत्थितस्य परामर्शः, सुखमहमस्वाप्समिति । अनेन प्रत्यवमर्शेन तदानीमप्यहमर्थस्यैवाऽत्मनस्सुखित्वं ज्ञातृत्वं च ज्ञायते॥</p>
<h2 id="उकत-परमरश-परकतय-अनयसदध-परहर">उक्ते परामर्शे परोक्तायाः अन्यासिद्धेः परिहारः</h2>
<p>न च वाच्यं, यथेदानीं सुखं भवति; तथा तदानीमस्वाप्समित्येषा प्रतिपत्तिरिति; अतद्रूपत्वात्प्रतिपत्तेः। न चाहमर्थस्याऽत्मनोऽस्थिरत्वेन तदानीमहमर्थस्य सुखित्वानुसन्धानानुपपत्तिः। यतस्सुषुप्तिदशायाः प्रागनुभूतं वस्तु सुप्तोत्थितो मयेदं कृतं, मयेदमनुभूतं अहमेतदवोचम् इति परामृशति।</p>
<p>(अहमर्थाननुभवसाधकनिषेधसामान्यविषयपरामर्शमादाय शङ्कासमाधाने)</p>
<p>एतावन्तं कालं न किञ्चिदहमज्ञासिषम् इति च परामृशतीति चेत्, ततः किम्? न किञ्चिदिति कृत्स्नप्रतिषेध इति चेत्; न, नाहमवेदिषम् इति वेदितुरहमर्थस्यैवानुवृत्तेः वेद्यविषयो हि स प्रतिषेधः। न किञ्चिदिति निषेधस्य कृत्स्नविषयत्वे भवदभिमता अनुभूतिरपि प्रतिषिद्धा स्यात्।</p>
<h2 id="अनभत-न-नषध-कनत-तदनवतत-इतयशङकपरहर">अनुभूतेः न निषेधः, किन्तु तदनुवृत्तेः, इत्याशङ्कापरिहारौ</h2>
<p>सुषुप्तिसमये त्वनुसन्धीयमानमहमर्थमात्मनं ज्ञातारमहमिति परामृश्य न किञ्चिदवेदिषमिति वेदने तस्य प्रतिषिध्यमाने तस्मिन्काले निषिध्यमानाया वित्तेस्सिद्धिमनुवर्तमानस्य ज्ञातुरहमर्थस्य चासिद्धिमनेनैव न किञ्चिदहमवेदिषम् इति परामर्शेन साधयंस्तमिममर्थं देवानामेव साधयतु॥</p>
<h2 id="नषधवशषवषयपरमरशमदय-शङकसमधन">निषेधविशेषविषयपरामर्शमादाय शङ्कासमाधाने</h2>
<p>मामप्यहं न ज्ञातवान् इति अहमर्थस्यापि तदानीमननुसन्धानं प्रतीयत इति चेत्; स्वानुभवस्ववचनयोर्विरोधमपि न जानन्ति भवन्तः। अहं मां न ज्ञातवान् इति ह्यनुभववचने। मामिति किं निषिध्यत इति चेत्; साधु पृष्टं भवता। तदुच्यते, अहमर्थस्य ज्ञातुरनुवृत्तेः न स्वरूपं निषिध्यते; अपि तु प्रबोधसमयेऽनुसन्धीयमानस्याहमर्थस्य वर्णाश्रमादिविशिष्टता।</p>
<h2 id="अहम-मम-इत-पदय-वशषटवथयत">अहम् माम् इति पदयोः विशिष्टविथयता</h2>
<p>अहं मां न ज्ञातवान् इत्युक्ते विषयो विवेचनीयः। जागरितावस्थानुसंहितजात्यादि-विशिष्टोऽस्मदर्थो मामित्यंशस्य विषयः। स्वाप्ययावस्थाप्रसिद्धाविशदस्वानुभवैकतानश्च अहमर्थोऽहमित्यंशस्य विषयः। अत्र सुप्तोऽहमीदृशोऽहमिति च मामपि न ज्ञातवानहमित्येव खल्वनुभवप्रकारः॥</p>
<h2 id="उकतशसय-परमतन-उपपदन">उक्तांशस्य परमतेन उपपादन्</h2>
<p>किञ्च, सुषुप्तावात्माऽज्ञानसाक्षित्वेनाऽस्त इति हि भवदीया प्रक्रिया। साक्षित्वं च साक्षाज्ज्ञातृत्वमेव। न ह्यजानतस्साक्षित्त्वम्। ज्ञातैव हि लोकवेदयोस्साक्षीति व्यपदिश्यते; न ज्ञानमात्रम्। स्मरति च भगवान् पाणिनिः
साक्षाद्द्रष्टरि संज्ञायाम् (अष्टा.५.२.९१) इति साक्षाज्ज्ञातर्येव साक्षिशब्दम्। स चायं साक्षी जानामीति प्रतीयमानोऽस्मदर्थ एवेति कुतस्तदानीमहमर्थो न प्रतीयेत । आत्मने स्वयमवभासमानोऽहमित्येवावभासत इति स्वापाद्यवस्थास्वप्यात्मा प्रकाशमानोऽहमित्येवावभासत इति सिद्धम्॥</p>
<h2 id="मकत-अहमरथनवतत-अनदय-दषणम">मुक्तौ अहमर्थानुवृत्तेः अनूद्य दूषणम्</h2>
<p>यत्तु – मोक्षदशायामहमर्थो नानुवर्तते – इति; तदपेशलम्। तथा सत्यात्मनाश एवापवर्गः प्रकारान्तरेण प्रतिज्ञातः स्यात्। न चाहमर्थो धर्ममात्रम्; येन
तद्विगमेऽप्यविद्यानिवृत्ताविव स्वरूपमवतिष्ठते। प्रत्युत स्वरूपमेवाहमर्थ आत्मनः। ज्ञानं तु तस्य धर्मः अहं जानामि, ज्ञानं मे जातम् इति चाहमर्थधर्मतया ज्ञानप्रतीतेरेव॥</p>
<h2 id="शरतयरथपततय-उकतरथसमरथनम">श्रुत्यर्थापत्त्या उक्तार्थसमर्थनम्</h2>
<p>अपि च यः परमार्थतो भ्रान्त्या वाऽऽध्यात्मिकादिदुःखैर्दुःखितया स्वात्मानमनुसन्धत्ते अहं दुःखी इति। सर्वमेतद्दुःखजातमपुनर्भवमपोह्य कथमहमनाकुलस्स्वस्थो भवेयम् इत्युत्पन्नमोक्ष-रागः स एव तत्साधने प्रवर्तते। स साधनानुष्ठानेन यद्यहमेव न भविष्यामीत्यवगच्छेत्; अपसर्पेदेवासौ मोक्षकथाप्रस्तावात्। ततश्चाधिकारिविरहादेव सर्वं मोक्षशास्त्रमप्रमाणं स्यात्। अहमुपलक्षितं प्रकाशमात्रमपवर्गेऽवतिष्ठत
इति चेत्; किमनेन? मयि नष्टेऽपि किमपि प्रकाशमात्रमपवर्गेऽवतिष्ठत इति मत्वा न हि कश्चित् बुद्धिपूर्वकारी प्रयतते। अतोऽहमर्थस्यैव ज्ञातृतया सिद्ध्यतः प्रत्यगात्मत्वम्।</p>
<h2 id="उकतरथ-अनमनम">उक्तार्थे अनुमानम्</h2>
<p>स च प्रत्यगात्मा मुक्तावप्यहमित्येव प्रकाशते, स्वस्मै प्रकाशमानत्वात्, यो यः स्वस्मै प्रकाशते स सर्वोऽहमित्येव प्रकाशते यथा तथावभासमानत्वेनोभयवादिसम्मतस्संसार्यात्मा। यः पुनरहमिति न चकास्ति; नासौ स्वस्मै प्रकाशते, यथा घटादिः। स्वस्मै प्रकाशते चायं मुक्तात्मा; तस्मादहमित्येव प्रकाशते॥</p>
<h2 id="उकतनमन-हत-सधयवशषवरदधतवशङकपरहर">उक्तानुमाने हेतोः साध्यविशेषविरुद्धत्वाशङ्कापरिहारौ</h2>
<p>न चाहमिति प्रकाशमानत्वेन तस्याज्ञत्वसंसारित्वादिप्रसङ्गः। मोक्षविरोधात्, अज्ञत्वाद्यहेतुत्वाच्चाहंप्रत्ययस्य। अज्ञानं नाम स्वरूपाज्ञानमन्यथा ज्ञानं विपरीतज्ञानं वा। अहिमत्येवाऽत्मनस्स्वरूपमिति स्वरूपज्ञानरूपोऽहंप्रत्ययो नाज्ञत्वमापादयति, कुतस्संसारित्वम्। अपि तु
तद्विरोधित्वान्नाशयत्येव।</p>
<h2 id="नवततवदयनमप-अहमपरतयय">निवृत्ताविद्यानामपि अहम्प्रत्ययः</h2>
<p>ब्रह्मात्मभावापरोक्ष्यनिर्धूतनिरवशेषाविद्यानामपि वामदेवादीनामहमित्येव आत्मानुभवदर्शनाच्च। श्रूयते हि – तद्धैतत्पश्यन्नृषिर्वामदेवः प्रतिपेदे अहं मनुरभवं सूर्यश्च (बृ.३.४.१०) इति, अहमेकः प्रथममासं वर्तामि च भविष्यामि च (अथर्व.शि.उ.९.खण्डे) इत्यादि।</p>
<h2 id="बरहमणऽपयह-परतयय-शरतसमतष">ब्रह्मणोऽप्यहं प्रत्ययः श्रुतिस्मृतिषु</h2>
<p>सकलेतराज्ञानविरोधिनः सच्छब्दप्रत्ययमात्रभाजः परस्य ब्रह्मणो व्यवहारोऽप्येवमेव हन्ताहमिमास्तिस्रो देवताः (छा.६.३.२), बहु स्यां प्रजायेय (तै.आन.६.२), स ईक्षत लोकान्नु सृजा इति; (ऐत १.१.१), तथा यस्मात्क्षरमतीतोऽहमक्षरादपि चोत्तमः। अतोऽस्मि लोके वेदे च प्रथितः पुरुषोत्तमः (भ.गी.१५.१८), अहमात्मा गुडाकेश (भ.गी. १०.२०), न त्वेवाहं जातु नासम् (भ.गी. २.१२), अहं कृत्स्नस्य जगतः प्रभवः प्रलयस्तथा (भ.गी.७.६), अहं सर्वस्य प्रभवो मत्तस्सर्वं प्रवर्तते (भ.गी.१०.८), तेषामहं समुद्धर्ता मृत्युसंसारसागरात् (भ.गी.१२.७), अहं बीजप्रदः पिता (भ.गी.१४.४), वेदाहं समतीतानि – (भ.गी.७.२६) इत्यादिषु॥</p>
<h2 id="उकतरथ-गतकतवरधशङकपरहर">उक्तार्थे गीतोक्तिविरोधशङ्कापरिहारौ</h2>
<p>यद्यहमित्येवात्मनः स्वरूपम्, कथं तर्ह्यहङ्कारस्य क्षेत्रान्तर्भावो भगवतोपदिश्यते । महाभूतान्यहंकारो बुद्धिरव्यक्तमेव च (भ.गीता.१३.५) इति। उच्यते, स्वरूपोपदेशेषु सर्वेष्वहमित्येवोपदेशात् तथैवात्मस्वरूपप्रतिपत्तेश्चाहमित्येव प्रत्यगात्मनस्स्वरूपम्। अव्यक्तपरिणामभेदस्य अहंकारस्य क्षेत्रान्तर्भावो भगवतैवोपदिश्यते। स त्वनात्मनि देहेऽहंभावकरणहेतुत्वेन अहंकार इत्युच्यते। अस्य त्वहंकारशब्दस्य अभूततद्भावेऽर्थे च्विप्रत्ययमुत्पाद्य व्युत्पत्तिर्द्रष्टव्या। अयमेव त्वहंकारः उत्कृष्टजनावमानहेतुर्गर्वापरनामा शास्त्रेषु बहुशो हेयतया प्रतिपाद्यते। तस्माद्बाधकापेताऽहंबुद्धिस्साक्षादात्मगोचरैव। शरीरगोचरा त्वहं बुद्धिरविद्यैव। यथोक्तं भगवता पराशरेण श्रूयतां चाप्यविद्यायाः स्वरूपं कुलनन्दन । अनात्मन्यात्मबुद्धिर्या (वि.पु.६.७.१०.११) – इति ।</p>
<h2 id="अहमरथतमतवपसहर">अहमर्थात्मत्वोपसंहारः</h2>
<p>यदि ज्ञप्तिमात्रमेवाऽत्मा, तदाऽनात्मन्यात्माभिमाने शरीरे ज्ञप्तिमात्र-प्रतिभासस्स्यात्, न ज्ञातृत्वप्रतिभासः। तस्माज्ज्ञाताऽहमर्थ एवाऽऽत्मा तदुक्तम् –</p>
<p>अतः प्रत्यक्षसिद्धत्वादुक्तन्यायागमान्वयात्।</p>
<p>अविद्यायोगतश्चाऽत्मा ज्ञाताऽहमिति भासते॥ इति॥</p>
<p>तथा च</p>
<p>देहेन्द्रियमनः प्राणधीभ्योऽन्योऽनन्यसाधनः।</p>
<p>नित्यो व्यापी प्रतिक्षेत्रमात्मा भिन्नस्स्वतस्सुखी॥ (आत्मसिद्धौ) इति।</p>
<p>अनन्यसाधनः – स्वप्रकाशः। व्यापी – अतिसूक्ष्मतया सर्वाचेतनान्तःप्रवेशनस्वभावः॥</p>
<h2 id="शसतरपरतयकषवरध-शसतरपरबलयसयनदयनरस">शास्त्रप्रत्यक्षविरोधे शास्त्रप्राबल्यस्यानूद्यनिरासः</h2>
<p>यदुक्तम् – दोषमूलत्वेनान्यथासिद्धिसम्भावनया सकलभेदावलम्बिप्रत्यक्षस्य शास्त्रबाध्यत्वम् – इति॥</p>
<p>कोऽयं दोष इति वक्तव्यम्, यन्मूलतया प्रत्यक्षस्यान्यथासिद्धिः। अनादिभेदवासनैव हि दोष इति चेत्; भेदवासनायास्तिमिरादिवद्यथावस्थितवस्तुविपरीतज्ञानहेतुत्वं किमन्यत्र ज्ञातपूर्वम्? अनेनैव शास्त्रविरोधेन ज्ञास्यत इति चेत्; न, अन्योन्याश्रयणात्, शास्त्रस्य निरस्तनिखिलविशेषवस्तुबोधित्वनिश्चये सति भेदवासानाया दोषत्वनिश्चयः, भेदवासनाया दोषत्वनिश्चये सति शास्त्रस्य निरस्तनिखिलविशेषवस्तु- बोधित्वनिश्चय इति। किञ्च, यदि भेदवासनामूलत्वेन प्रत्यक्षस्य विपरीतार्थत्वम्; शास्त्रमपि तन्मूलत्वेन तथैव स्यात्।</p>
<p>अथोच्येत – दोषमूलत्वेऽपि शास्त्रस्य प्रत्यक्षावगतसकलभेदनिरसनज्ञानहेतुत्वेन परत्वात्तत्प्रत्यक्षस्य बाधकम् – इति। तन्न, दोषमूलत्वे ज्ञाते सति परत्वमकिञ्चित्करम्। रज्जुसर्पज्ञाननिमित्तभये सति भ्रान्तोऽयमिति परिज्ञातेन केनचित् नायं सर्पो मा भैषीः इत्युक्तेऽपि भयानिवृत्तिदर्शनात्। शास्त्रस्य च दोषमूलत्वं श्रवणवेलायामेव ज्ञातम्। श्रवणावगतनिखिलभेदोपमर्दिब्रह्मात्मैकत्वविज्ञानाभ्यासरूपत्वान्मननादेः॥</p>
<p>अपि च इदं शास्त्रम्, एतच्चासम्भाव्यमानदोषम्, प्रत्यक्षं तु सम्भाव्यमानदोषमिति केनावगतं त्वया? न तावत्स्वतस्सिद्धा निर्धूतनिखिलविशेषाऽनुभूतिरिममर्थमवगमयति, तस्यास्सर्वविषयविरक्तत्वात्, शास्त्रपक्षपातविरहाच्च। नाप्यैन्द्रियिकं प्रत्यक्षम्, दोषमूलत्वेन विपरीतार्थत्वात्। तन्मूलत्वादेव नान्यान्यपि प्रमाणानि। अतस्स्वपक्षसाधनप्रमाणानभ्युपगमान्न स्वाभिमतार्थसिद्धिः॥</p>
<p>ननु व्यावहारिकप्रमाणप्रमेयव्यवहारोऽस्माकप्यस्त्येव, कोऽयं व्यावहारिको नाम? आपातप्रतीतिसिद्धो युक्तिभिर्निरूपितो न तथाऽवस्थित इति चेत्, किं तेन प्रयोजनम्? प्रमाणतया प्रतिपन्नेऽपि यौक्तिकबाधादेव प्रमाणकार्याभावात्। अथोच्येत – शास्त्रप्रत्यक्षयोः द्वयोरप्यविद्यामूलत्वेऽपि प्रत्यक्षविषयस्य शास्त्रेण बाधो दृश्यते; शास्त्रविषयस्य सदद्वितीयब्रह्मणः पश्चात्तनबाधादर्शनेन निर्विशेषानुभूतिमात्रं ब्रह्मैव परमार्थः – इति। तदयुक्तम्, अबाधितस्यापि दोषमूलस्यापारमार्थ्यनिश्चयात्।</p>
<p>एतदुक्तं भवति – यथा सकलेतरकाचादिदोषरहितपुरुषान्तरागोचरगिरिगुहासु वसतस्तैमिरिकजनस्य अज्ञातस्वतिमिरस्य सर्वस्य तिमिरदोषाविशेषेण द्विचन्द्रज्ञानमविशिष्टं जायते। न तत्र बाधकप्रत्ययोऽस्तीति न तन्मिथ्या न भवतीति तद्विषयभूतं द्विचन्द्रत्वमपि मिथ्यैव। दोषो ह्ययथार्थज्ञानहेतुः। तथा ब्रह्मज्ञानमविद्यामूलत्वेन बाधकज्ञानरहितमपि स्वविषयेण ब्रह्मणा सह मिथ्यैव – इति।</p>
<h2 id="शसतरसयवदयमलतवभयपगम-दषपरसञजनम">शास्त्रस्याविद्यामूलत्वाभ्युपगमे दोषप्रसञ्जनम्</h2>
<p>भवन्ति चात्र प्रयोगाः, विवादाध्यासितं ब्रह्म मिथ्या, अविद्यावत उत्पन्नज्ञानविषयत्वात्, प्रपञ्चवत्। ब्रह्म मिथ्या, ज्ञानविषयत्वात्, प्रपञ्चवत्। ब्रह्म मिथ्या, असत्यहेतुजन्यज्ञानविषयत्वात्, प्रपञ्चवदेव।</p>
<h2 id="असतयत-सतयपरतपततनदरशन-परतयकषत-शसतरपरबलयकत-दषणम">असत्यात् सत्यप्रतिपत्तिनिदर्शनैः प्रत्यक्षात् शास्त्रप्राबल्योक्तेः दूषणम्</h2>
<p>न च वाच्यं स्वाप्नस्य हस्त्यादिविज्ञानस्यासत्यस्य परमार्थशुभाशुभप्रतिपत्तिहेतुभाववत् अविद्यामूलत्वेनासत्यस्यापि शास्त्रस्य परमार्थभूतब्रह्मविषयप्रतिपत्तिहेतुभावो न विरुद्धः – इति, स्वाप्नज्ञानस्यासत्यत्वाभावात्। तत्र हि विषयाणामेव मिथ्यात्वम्; तेषामेव हि बाधो दृश्यते; न ज्ञानस्य, न हि मया स्वप्नवेलायामनुभूतं ज्ञानमपि न विद्यत इति कस्यचिदपि प्रत्ययो जायते। दर्शनं तु विद्यते, अर्था न सन्तीति हि बाधकप्रत्ययः। मायाविनो मन्त्रौषधादिप्रभवं मायामयं ज्ञानं सत्यमेव प्रीतेर्भयस्य च हेतुः तत्रापि ज्ञानस्याबाधितत्वात्। विषयेन्द्रियादिदोषजन्यं रज्ज्वादौ सर्पादिविज्ञानं सत्यमेव, भयादिहेतुः। सत्यैवादष्टेऽपि स्वात्मनि सर्पसन्निधानाद्दष्टबुद्धिः, सत्यैव शङ्काविषबुद्धिर्मरणहेतुभूता। वस्तुभूत एव जलादौ मुखादिप्रतिभासो वस्तुभूतमुखगतविशेषनिश्चय हेतुः। एषां संवेदनानामुत्पत्तिमत्त्वादर्थक्रियाकारित्वाच्च सत्यत्वमवसीयते।</p>
<h2 id="जञनसतयतव-वषयसतयतवयपतमत-तननवततय-तननवततरत-शङक-ततपरहरशच">ज्ञानसत्यत्वं विषयसत्यताव्याप्तमिति, तन्निवृत्त्या तन्निवृत्तिरिति शङ्का, तत्परिहारश्च</h2>
<p>हस्त्यादीनाम्, अभावेऽपि कथं तद्बुद्धयः सत्या भवन्तीति चेत्, नैतत्, बुद्धीनां सालम्बनत्वमात्रनियमात्।</p>
<p>अर्थस्य प्रतिभासमानत्वमेव ह्यालम्बनत्वेऽपेक्षितम्; प्रतिभासमानता चास्त्येव दोषवशात्। स तु बाधितोऽसत्य इत्यवसीयते। अबाधिता हि बुद्धिस्सत्यैवेत्युक्तम्॥</p>
<p>रेखया वर्णप्रतिपत्तावपि नासत्यात्सत्यबुद्धिः, रेखायास्सत्यत्वात् ॥</p>
<h2 id="असतयत-सतयबदध-आपदयनरस">असत्यात् सत्यबुद्धेः आपाद्यनिरासः</h2>
<p>ननु वर्णात्मना प्रतिपन्ना रेखा वर्णबुद्धिहेतुः। वर्णात्मता त्वसत्या। नैवम्, वर्णात्मताया असत्याया उपायत्वायोगात्। असतो निरुपाख्यस्य ह्युपायत्वं न दृष्टमनुपपन्नं च। अथ तस्यां वर्णबुद्धेरुपायत्वम्; एवं तर्ह्यसत्यात्सत्यबुद्धिर्न स्याद्बुद्धेस्सत्यत्वादेव। उपायोपेययोरेकत्व-प्रसक्तेश्च, उभयोर्वर्णबुद्धित्वाविशेषात्। रेखाया अविद्यमानवर्णात्मनोपायत्वे चैकस्यामेव रेखायामविद्यमानसर्ववर्णात्मकत्वस्य सुलभत्वादेकरेखादर्शनात्सर्ववर्णप्रतिपत्तिस्स्यात्। अथ पिण्डविशेषे देवदत्तादिशब्दसंकेतवत् चक्षुर्ग्राह्यरेखाविशेषे श्रोत्रग्राह्यवर्णविशेषसंकेतवशाद्रेखाविशेषो वर्णविशेषबुद्धिहेतुरिति। हन्त तर्हि सत्यादेव सत्यप्रतिपत्तिः; रेखायास्संकेतस्य च सत्यत्वात्, रेखागवयादपि सत्यगवयबुद्धिस्सादृश्यनिबन्धना, सादृश्यं च सत्यमेव॥</p>
<h2 id="सफटवदवलमब-उदहरणमदय-शङकपरहर">स्फोटवादावलम्बि उदाहरणमादाय शङ्कापरिहारौ</h2>
<p>न चैकरूपस्य शब्दस्य नादविशेषेणार्थभेदबुद्धिहेतुत्वेऽप्यसत्यात्सत्यप्रतिपत्तिः, नानानादाभिव्यक्तस्यैकस्यैव शब्दस्य तत्तन्नादाभिव्यङ्ग्यस्वरूपेणार्थविशेषैस्सह संबन्धग्रहणवशादर्थभेदबुद्ध्युत्पत्तिहेतुत्वात्। शब्दस्यैकरूपत्वमपि न साधीयः, गकारादेर्बोधकस्यैव श्रोत्रग्राह्यत्वेन शब्दत्वात्। अतोऽसत्याच्छास्त्रात्सत्यब्रह्मविषय-प्रतिपत्तिर्दुरुपपादा॥</p>
<h2 id="शसतरष-असतयत-न-अतयनतसतयतवरप-कनत-वलकषण-इतयशङकपरहर">शास्त्रेषु असत्यता न अत्यन्तासत्यत्वरूपा, किन्तु विलक्षणा इत्याशङ्कापरिहारौ</h2>
<p>ननु न शास्त्रस्य गगनकुसुमवदसत्यत्वम्; प्रागद्वैतज्ञानात्सद्बुद्धिबोध्यत्वात्। उत्पन्ने तत्त्वज्ञाने ह्यसत्यत्वं शास्त्रस्य। न तदा शास्त्रं निरस्तनिखिलभेदचिन्मात्रब्रह्मज्ञानोपायः। यदोपायस्तदा अस्त्येव शास्त्रम्, अस्तीति बुद्धेः। नैवम्; असति शास्त्रे, अस्ति शास्त्रमिति बुद्धेर्मिथ्यात्वात्। ततः किम्? इदं ततः; मिथ्याभूतशास्त्रजन्यज्ञानस्य मिथ्यात्वेन तद्विषयस्यापि ब्रह्मणो मिथ्यात्वम्; यथा धूमबुद्ध्या गृहीतबाष्पजन्याग्निज्ञानस्य मिथ्यात्वेन तद्विषयस्याग्नेरपि मिथ्यात्वम्। पश्चात्तनबाधादर्शनञ्चासिद्धम्; शून्यमेव तत्त्वमितिवाक्येन तस्यापि बाधदर्शनात्। तत्तु भ्रान्तिमूलमिति चेत्, एतदपि भ्रान्तिमूलमिति त्वयैवोक्तम्। पाश्चत्त्यबाधादर्शनं तु तस्यैवेत्यलमप्रतिष्ठितकुतर्कपरिहसनेन॥</p>
<p><strong>श्रुतिघट्टः</strong></p>
<h2 id="नरवशषपरतय-परभमतन-शरतनमप-सवरसतय-सवशषपरतपरतपदनम">निर्विशेषपरतया पराभिमतानां श्रुतीनामपि स्वरसतया सविशेषपरताप्रतिपादनम्</h2>
<p>यदुक्तम् वेदान्तवाक्यानि निर्विशेषज्ञानैकरसवस्तुमात्रप्रतिपादनपराणि, सदेव सोम्येदमग्र आसीत् इत्येवमादीनि – इति तदयुक्तम्, एकविज्ञानेन सर्वविज्ञानप्रतिज्ञोपपादनमुखेन सच्छब्दवाच्यस्य परस्य ब्रह्मणो जगदुपादानत्वम्, जगिन्निमत्तत्वम्, सर्वज्ञता, सर्वशक्तियोगः, सत्यसङ्कल्पत्वम्, सर्वान्तरत्वम्, सर्वाधारत्वम्, सर्वनियमनमित्याद्यनेककल्याणगुणविशिष्टताम्, कृत्स्नस्य जगतस्तदात्मकतां च प्रतिपाद्य, एवंभूतब्रह्मात्मकस्त्वमसीति श्वेतकेतुं प्रत्युपदेशाय प्रवृत्तत्वात्प्रकरणस्य। प्रपञ्चितश्चायमर्थो वेदार्थसंग्रहे। अत्राप्यारम्भणाधिकरणे निपुणतरमुपपादियष्यते॥</p>
<h2 id="परवदययससवशषतववयवसथपनम">परविद्यायास्सविशेषत्वव्यवस्थापनम्</h2>
<p>अथ परा यया तदक्षरम् (मु.१.१.५) इत्यत्रापि प्राकृतान् हेयगुणान् प्रतिषिध्य नित्यत्वविभुत्वसूक्ष्मत्वसर्वगतत्वाव्ययत्वभूतयोनित्वसार्वज्ञ्यादिकल्याणगुणयोगऊ परस्य ब्रह्मणः प्रतिपादितः॥</p>
<h2 id="शधकवकयनतरगतसतयदवकयन-सवशषपरत">शोधकवाक्यान्तर्गतसत्यादिवाक्यानां सविशेषपरता</h2>
<p>सत्यं ज्ञानमनन्तं ब्रह्म (तै.उ.आ.1-1) इत्यत्रापि सामानाधिकरण्यस्यानेकविशेषणविशष्ट- एकार्थाभिधानव्युत्पत्त्या न निर्विशेषवस्तुसिद्धिः। प्रवृत्तिनिमित्तभेदेनैकार्थवृत्तित्वं हि सामानाधिकरण्यम्। तत्र सत्यज्ञानादि-पदमुख्यार्थैर्गुणैस्तत्तद्गुणविरोध्याकारप्रत्यनीकाकारैर्वा एकस्मिन्नेवार्थे पदानां प्रवृत्तौ निमित्तभेदोऽवश्याश्रयणीयः। इयांस्तु विशेषः – एकस्मिन् पक्षे पदानां मुख्यार्थता; अपरस्मिंश्च तेषां लक्षणा। न चाज्ञानादीनां प्रत्यनीकता वस्तुस्वरूपमेव, एकेनैव पदेन स्वरूपं प्रतिपन्नमिति पदान्तरप्रयोगवैयर्थ्यात्। तथा सति सामानाधिकरण्यासिद्धिश्च, एकस्मिन् वस्तुनि वर्तमानानां पदानां निमित्तभेदानाश्रयणात्। न च, एकस्यैवार्थस्य विशेषणभेदेन विशिष्टताभेदादनेकार्थत्वं पदानां सामानाधिकरण्यविरोधि; एकस्यैव वस्तुनोऽनेकविशेषणविशिष्टता-प्रतिपादनपरत्वात्सामानाधिकरण्यस्य, भिन्नप्रवृत्तिनिमित्तानां शब्दानामेकस्मिन्नर्थे वृत्तिस्सामानाधिकरण्यम् (कैयटे वृद्ध्याह्निके) इति हि शाब्दिकाः।</p>
<h2 id="करणवकयकरथयत-शरतन-नरवशषपरतय-अनदय-नरस">कारणवाक्यैकार्थ्यात् श्रुतीनां निर्विशेषपरताया अनूद्य निरासः</h2>
<p>यदुक्तम्, एकमेवाद्वितीयम् इत्यत्राद्वितीयपदं गुणतोऽपि, सद्वितीयतां न सहते; अतस्सर्वशाखा-प्रत्ययन्यायेन कारणवाक्यानामद्वितीयवस्तुप्रतिपादनपरत्वमभ्युपगमनीयम्; कारणतयोपलिक्षतस्याद्वितीयस्य ब्रह्मणो लक्षणमिदमुच्यते सत्यं ज्ञानमनन्तं ब्रह्म इति। अतो लिलक्षयिषितं ब्रह्म निर्गुणमेव; अन्यथा निर्गुणम् (मन्त्रिकोपनिषत्) निरञ्जनम् (श्वे.६.१९) इत्यादिभिर्विरोधश्च – इति तदनुपपन्नं; जगदुपादानस्य ब्रह्मणस्स्वव्यतिरिक्ताधिष्ठात्रन्तर-निवारणेन विचित्रशक्तियोगप्रतिपादनपरत्वादद्वितीयपदस्य। तथैव विचित्रशक्तियोगमेवावगमयति – तदैक्षत बहुस्यां प्रजायेयेति तत्तेजोऽसृजत (छा.६.२.३) इत्यादि। अविशेषेणाद्वितीयमित्युक्ते निमित्तान्तरमात्रनिषेधः कथं ज्ञायत इति चेत्, सिसृक्षोर्ब्रह्मण उपादानकारणत्वं सदेव सोम्येदमग्र आसीदेकमेव इति प्रतिपादितम्। कार्योत्पत्तिस्वाभाव्येन बुद्धिस्थं निमित्तान्तरमिति तदेवाद्वितीयपदेन निषिद्ध्यत इत्यवगम्यते। सर्वनिषेधे हि स्वाभ्युपगतास्सिषाधायिषिता नित्यत्वादयश्च निषिद्धास्स्युः ॥</p>
<h2 id="सरवशखपरतययनययसय-नरवशषवदवपरततवम">सर्वशाखाप्रत्ययन्यायस्य निर्विशेषवादविपरीतत्वम्</h2>
<p>सर्वशाखाप्रत्ययन्यायश्चात्र भवतो विपरीतफलः, सर्वशाखासु कारणान्वयिना सर्वज्ञत्वादीनां गुणानामत्रोपसंहारहेतुत्वात्। अतः कारणवाक्यस्वभावादपि
सत्यं ज्ञानमनन्तं ब्रह्म इत्यनेन सविशेषमेव प्रतिपाद्यत इति विज्ञायते॥</p>
<h2 id="शधकवकयनतरकरथयसय-नरवशषपरतवजञपकतनरस">शोधकवाक्यान्तरैकार्थ्यस्य निर्विशेषपरत्वज्ञापकतानिरासः</h2>
<p>न च निर्गुणवाक्यविरोधः, प्राकृतहेयगुणविषयत्वात्तेषां निर्गुणं, निरञ्जनं, निष्कलं, निष्क्रियं, शान्तम् इत्यादीनाम्। ज्ञानमात्रस्वरूपवादिन्योऽपि श्रुतयो ब्रह्मणो ज्ञानस्वरूपतामभिदधति; न तावता निर्विशेषज्ञानमात्रमेव तत्त्वम्, ज्ञातुरेव ज्ञानस्वरूपत्वात्। ज्ञानस्वरूपस्यैव तस्य ज्ञानाश्रयत्वं मणिद्युमणिदीपादिवद्युक्तमेवेत्युक्तम्। ज्ञातृत्वमेव हि सर्वाश्श्रुतयो वदन्ति यस्सर्वज्ञस्सर्ववित् (मु.१.१.९) तदैक्षत सेयं देवतैक्षत (छा.६.३.२), स ईक्षत लोकान्नु सृजा इति (ऐ.११), नित्यो नित्यानां चेतनश्चेतनानामेको बहूनां यो विदधाति कामान् (कठ.२.५.१३), ज्ञाज्ञौ द्वावजावीशनीशौ (श्वे.१.९), तमीश्वराणां परमं महेश्वरं तं देवतानां परमं च दैवतम्। पतिं पतीनां परमं परस्ताद्विदाम देवं भुवनेशमीड्यम् (श्वे.६.७), न तस्य कार्य करणं च विद्यते न तत्समश्चाभ्यिधकश्च दृश्यते। पराऽस्य शक्तिर्विविधैव श्रूयते स्वाभाविकी ज्ञानबलक्रिया च (श्वे.६.८), एष आत्माऽपहतपाप्मा विजरो विमृत्युर्विशोको विजिघत्सोऽपिपासस्सत्यकामः सत्यसङ्कल्पः – (छा.८.१.५) – इत्याद्याश्श्रुतयो ज्ञातृत्वप्रमुखान् कल्याणगुणान् ज्ञानस्वरूपस्यैव ब्रह्मणस्स्वाभाविकान्वदन्ति, समस्तहेयरहिततां च ॥</p>
<h2 id="शरतयव-सगण-नरगणवकयय-वषयवभगसदध">श्रुत्यैव सगुण-निर्गुणवाक्ययोः विषयविभागसिद्धिः</h2>
<p>निर्गुणवाक्यानां सगुणवाक्यानां च विषयं अपहतपाप्मा इत्यादि अपिपास इत्यन्तेन हेयगुणान् प्रतिषिद्ध्य सत्यकामस्सत्यसङ्कल्पः इति ब्रह्मणः कल्याणगुणान्विदधतीयं श्रुतिरेव विविनक्तीति सगुणनिर्गुणवाक्ययोर्विरोधाभावादन्यतरस्य मिथ्याविषयताश्रयणमपि नाशङ्कनीयम्॥</p>
<h2 id="शरतय-बरहमण-वङमननवततजञपनत-नरवशषसदध-इतयसय-नरस">श्रुत्या ब्रह्मणि वाङ्मनोनिवृत्तिज्ञापनात् निर्विशेषसिद्धिः इत्यस्य निरासः</h2>
<p>भीषाऽस्माद्वातः पवते (तै.आन.८.१) इत्यादिना ब्रह्मगुणानारभ्य ते ये शतम् (तै.आन.८.१) इत्यनुक्रमेण क्षेत्रज्ञानन्दातिशयमुक्त्वा यतो वाचो निवर्तन्ते। अप्राप्य मनसा सह। आनन्दं ब्रह्मणो विद्वान् (तै.आन.९.१) इति ब्रह्मणः कल्याणगुणानन्त्यमत्यादरेण वदतीयं श्रुतिः॥</p>
<h2 id="सववकयकदशनप-बरहमण-सवशषत">स्ववाक्यैकदेशेनापि ब्रह्मणः सविशेषता</h2>
<p>सोऽश्नुते सर्वान् कामान् सह ब्रह्मणा विपिश्चता (तै.आन.१.२) इति ब्रह्मवेदनफलमवगमयद्वाक्यं परस्य विपिश्चतो ब्रह्मणो गुणानन्त्यं ब्रवीति। विपश्चिता ब्रह्मणा सह सर्वान् कामान् समश्नुते। काम्यन्त इति कामाः – कल्याणगुणाः। ब्रह्मणा सह तद्गुणान् सर्वानश्नुत इत्यर्थः। दहरविद्यायां तस्मिन्यदन्तस्तदन्वेष्टव्यम् (छा.८.१.१) इतिवद्गुणप्राधान्यं वक्तुं सहशब्दः। फलोपासनयोः प्रकारैक्यम् यथाक्रतुरस्मिन् लोके पुरुषो भवति तथेतः प्रेत्य भवति (छा.३.१४.१) इति श्रुत्यैव सिद्धम्॥</p>
<h2 id="जञयतवनषधपरशरतय-नरवशषतसदधरतयसय-नरस">ज्ञेयत्वनिषेधपरश्रुत्या निर्विशेषतासिद्धिरित्यस्य निरासः</h2>
<p>यस्यामतं तस्य मतम् …… अविज्ञातं विजानताम् (केन.२.३) इति ब्रह्मणो ज्ञानाविषयत्वमुक्तम् चेत्; ब्रह्मविदाप्नोति परम् (तै.१.१) ब्रह्म वेद ब्रह्मैव भवति (मु.३.२.९) इति ज्ञानान्मोक्षोपदेशो न स्यात्। असन्नेव स भवति, असद्ब्रह्मेति वेद चेत्, अस्ति ब्रह्मेति चेद्वेद, सन्तमेनं ततो विदुः (तै.आन.६.११) इति ब्रह्मविषयज्ञानासद्भावसद्भावाभ्यात्मनाशमात्मसत्तां च वदति। अतो ब्रह्मविषयवेदनमेवापवर्गोपायं सर्वाश्श्रुतयो विदधति ॥</p>
<h2 id="उपसनतमकजञनवषयतवपकषदषणम">उपासनात्मकज्ञानाविषयत्वपक्षदूषणम्</h2>
<p>ज्ञानं चोपासनात्मकम्। उपास्यञ्च ब्रह्म सगुणमित्युक्तम्।</p>
<p>यतो वाचो निवर्तन्ते। अप्राप्य मनसा सह (तै.आन.९.१) इति ब्रह्मणोऽनन्तस्य अपरिच्छिन्नगुणस्य वाङ्मनसयोरेतावदिति परिच्छेदायोग्यत्वश्रवणेन ब्रह्मैतावदिति ब्रह्मपरिच्छेद-ज्ञानवतां ब्रह्माविज्ञातममतमित्युक्तम्, अपिरिच्छिन्नत्वाद्ब्रह्मणः। अन्यथा यस्यामतं तस्य मतम्, विज्ञातमविजानताम् इति मतत्वविज्ञातत्ववचनं तत्रैव विरुध्यते॥</p>
<h2 id="जञततवनषधशङकपरहर">ज्ञातृत्वनिषेधशङ्कापरिहारः</h2>
<p>यतु – न दृष्टेर्द्रष्टारं – न मतेर्मन्तारम् (बृ.५.४.उ) इति श्रुतिर्दृष्टेर्मतेर्व्यतिरिक्तं द्रष्टारं मन्तारं च प्रतिषेधति – इति; तदागन्तुकचैतन्यगुणयोगितया ज्ञातुरज्ञानस्वरूपतां कुतर्कसिद्धां मत्वा न तथाऽऽत्मानं पश्येः, न मन्वीथाः; अपि तु द्रष्टारं मन्तारमप्यात्मानं दृष्टिमतिरूपमेव पश्येरित्यभिदधातीति परिहृतम्। अथवा दृष्टेर्द्रष्टारं मतेर्मन्तारं जीवात्मानं प्रतिषिध्य सर्वभूतान्तरात्मानं परमात्मानमेवोपास्वेति वाक्यार्थः; अन्यथा विज्ञातारमरे केन विजानीयात् (बृ.४.४.१४) इत्यादिज्ञातृत्वश्रुतिविरोधश्च॥</p>
<p>आनन्दत्वानन्दित्वयोरविरोधत्वभेदतन्निषेधश्रुतीनामविरोधत्वसमर्थनम्</p>
<h2 id="आरथगणनषधनतरपरहर">आर्थगुणनिषेधान्तरपरिहारः</h2>
<p>आनन्दो ब्रह्म (तै.भृ.६.१) इति आनन्दमात्रमेव ब्रह्मस्वरूपं प्रतीयत इति यदुक्तम् – तज्ज्ञानाश्रयस्य ब्रह्मणो ज्ञानं स्वरूपमिति वदतीति परिहृतम्। ज्ञानमेव ह्यनुकूलमानन्द इत्युच्यते। विज्ञानमानन्दं ब्रह्म (बृ.५.९.२८) इत्यानन्दरूपमेव ज्ञानं ब्रह्मेत्यर्थः। अत एव भवतामेकरसता। अस्य ज्ञानस्वरूपस्यैव ज्ञातृत्वमपि श्रुतिशतसमधिगतमित्युक्तम्। तद्वदेव स एको ब्रह्मण आनन्दः (तै.आन.८.४), आनन्दं ब्रह्मणो विद्वान् (तै.आन.९.१) इति व्यतिरेकनिर्देशाच्च नाऽनन्दमात्रं ब्रह्म; अपि त्वानन्दि। ज्ञातृत्वमेव ह्यानन्दित्वम्॥</p>
<h2 id="भदनषदपरतय-शङकतन-शरतन-समचन-यजन">भेदनिषेदपरतया शङ्कितानां श्रुतीनां समीचीना योजना</h2>
<p>यदिदमुक्तम् यत्र हि द्वैतमिव भवति (बृ.४.४.१४), नेह नानाऽस्ति किञ्चन (बृ.६.४.१९), मृत्योस्स मृत्युमाप्नोति य इह नानेव पश्यति, यत्रत्वस्य सर्वमात्मैवाभूत्तत्केन कं पश्येत् (बृ.४.४.१४) इति भेदनिषेधो बहुधा दृश्यत इति; तत्कृत्स्नस्य जगतो ब्रह्मकार्यतया तदन्तर्यामिकतया च तदात्मकत्वेनैक्यात्, तत्प्रत्यनीकनानात्वं प्रतिषिद्ध्यते। न पुनः बहु स्यां प्रजायेय इति बहुभवनसङ्कल्पपूर्वकं ब्रह्मणो नानात्वं श्रुतिसिद्धं प्रतिषिध्यत इति परिहृतम्। नानात्वनिषेधादियमपरमार्थविषयेति चेत्; न, प्रत्यक्षादिसकलप्रमाणानवगतं नानात्वं दुरारोहं ब्रह्मणः प्रतिपाद्य तदेव बाध्यत इत्युपहास्यमिदम्॥</p>
<p>यदा ह्येवैष एतस्मिन्नुदरमन्तरं कुरुते अथ तस्य भयं भवति (तै.आन.७.२), इति ब्रह्मणि नानात्वं पश्यतो भयप्राप्तिरिति यदुक्तम्; तदसत् सर्वं खल्विदं ब्रह्म तज्जलानिति शान्त उपासीत (छा.३.१४.१) इति तन्नानात्वानुसन्धानस्य शान्तिहेतुत्वोपदेशात्। तथा हि सर्वस्य जगतस्तदुत्पत्तिस्थितिलयकर्मतया तदात्मकत्वानुसंधानेनात्र शान्तिर्विधीयते। अतो यथावस्थितदेवतिर्यङ्मनुष्यस्थावरादिभेदभिन्नं जगत् ब्रह्मात्मकमित्यनुसंधानस्य शान्तिहेतुतया अभयप्राप्ति-हेतुत्वेन न भयहेतुत्व प्रसङ्गः। एवं तर्हि अथ तस्य भयं भवति इति किमुच्यते; इदमुच्यते, यदा ह्येवैष एतस्मिन्नदृश्येऽनात्म्येऽनिरुक्तेऽनिलयनेऽभयं प्रतिष्ठां विन्दते। अथ सोऽभयं गतो भवति (तै.आन.७.२) इत्युभयप्राप्तिहेतुत्वेन ब्रह्मणि या प्रतिष्ठाऽभिहिता; तस्या विच्छेदे भयं भवतीति। यथोक्तं महर्षिभिः –</p>
<p>यन्मुहूर्तं क्षणां वाऽपि वासुदेवो न चिन्त्यते।</p>
<p>सा हानिस्तन्महच्छिद्रं सा भ्रान्तिस्सा च विक्रिया॥ – (ग.पु.पूर्व.ख.२.२२.२२)</p>
<p>इत्यादि। ब्रह्मणि प्रतिष्ठाया अन्तरमवकाशो विच्छेद एव॥</p>
<h2 id="गतकतवरधशङकपरहर">गीतोक्तिविरोधशङ्कापरिहारौ</h2>
<p>यदुक्तम् न स्थानतोऽपि (ब्र.सू.३.३.११) इति सर्वविशेषरहितं ब्रह्मेति च वक्ष्यतीति; तन्न सविशेषं ब्रह्मेत्येव हि तत्र वक्ष्यति। माया मात्रं तु (ब्र.सू.३.३.३) इति च स्वाप्नानामप्यर्थानां जागिरतावस्थानुभूतपदार्थवैधर्म्येण मायामात्रत्वमुच्यत इति जागरितावस्थानुभूतानामिव पारमार्थिकत्वमेव वक्ष्यति॥</p>
<p><strong>अथ स्मृतिपुराणघट्टः</strong></p>
<h2 id="समतपरणयरप-सवशषपरतवम">स्मृतिपुराणयोरपि सविशेषपरत्वम्</h2>
<p>स्मृतिपुराणयोरपि निर्विशेषज्ञानमात्रमेव परमार्थोऽन्यदपारमार्थिकम् इति प्रतीयत इति यदभिहितं तदसत् –</p>
<p>यो मामजमनादिं च वेत्ति लोकमहेश्वरम्॥  (भ.गी.१०.३ )</p>
<p>मत्स्थानि सर्वभूतानि न चाहं तेष्ववस्थितः॥</p>
<p>न च मत्स्थानि भूतानि पश्य मे योगमैश्चरम्।</p>
<p>भूतभृन्न च भूतस्थो ममाऽत्मा भूतभावनः॥   (भ.गी.९.अ.४-५)</p>
<p>अहं कृत्स्नस्य जगतः प्रभवः प्रलयस्तथा॥</p>
<p>मत्तः परतरं नान्यत्किञ्चिदस्ति धनञ्जय।</p>
<p>मयि सर्वमिदं प्रोतं सूत्रे मणिगणा इव॥  (भ.गी.७.६-७)</p>
<p>विष्टभ्याहमिदं कृत्स्नमेकांशेन स्थितो जगत्॥     (भ.गी.१०अ.४२)</p>
<p>उत्तमः पुरुषस्त्वन्यः परमात्मेत्युदाहृतः।</p>
<p>यो लोकत्रयमाविश्य बिभर्त्यव्यय ईश्वरः॥</p>
<p>यस्मात्क्षरमतीतोऽहमक्षरादपि चोत्तमः।</p>
<p>अतोऽस्मि लोके वेदे च प्रथितः पुरुषोत्तमः॥   (भ.गी.१५.१७,१८)</p>
<p>स सर्वभूतप्रकृतिं विकारान् गुणादिदोषांश्च मुने व्यतीतः॥</p>
<p>अतीतसर्वावरणोऽखिलात्मा तेनास्तृतं यद्भुवनान्तराले॥</p>
<p>समस्तकल्याणगुणात्मकोऽसौ स्वशक्तिलेशोद्धृतभूतसर्गः।</p>
<p>इच्छागृहीताभिमतोरुदेहस्संसाधिताशेषजगद्धितोऽसौ॥</p>
<p>तेजोबलैश्वर्यमहावबोधसुवीर्यशक्त्यादिगुणैकराशिः।</p>
<p>परः पराणां सकला न यत्र क्लेशादयस्सन्ति परावरेशे॥</p>
<p>स ईश्वरो व्यष्टिसमष्टिरूपोऽव्यक्तस्वरूपः प्रकटस्वरूपः।</p>
<p>सर्वेश्वरस्सर्वदृक्सर्ववेत्ता समस्तशक्तिः परमेश्वराख्यः॥</p>
<p>संज्ञायते येन तदस्तदोषं शुद्धं परं निर्मलमेकरूपम्।</p>
<p>संदृश्यते वाऽप्यधिगम्यते वा तज्ज्ञानमज्ञानमतोऽन्यदुक्तम्।
(वि.पु.६.५.८३,८४,८५,८६,८७)</p>
<p>शुद्धे महाविभूत्याख्ये परे ब्रह्मणि शब्द्यते ।</p>
<p>मैत्रेय भगवच्छब्दस्सर्वकारणकारणे॥</p>
<p>सम्भर्तेति तथा भर्ता भकारोऽर्थद्वयान्वितः।</p>
<p>नेता गमियता स्रष्टा गकारार्थस्तथा मुने॥</p>
<p>ऐश्वर्यस्य समग्रस्य वीर्यस्य यशसश्श्रियः।</p>
<p>ज्ञानवैराग्ययोश्चैव षण्णां भग इतीरणा॥</p>
<p>वसन्ति तत्र भूतानि भूतात्मन्यखिलात्मनि।</p>
<p>स च भूतेष्वशेषेषु वकारार्थस्ततोऽव्ययः॥    (वि.पु.६.५९.७२,७३,७४,७५)</p>
<p>ज्ञानशक्तिबलैश्वर्यवीर्यतेजांस्यशेषतः।</p>
<p>भगवच्छब्दवाच्यानि विना हेयैर्गुणादिभिः॥   (वि.पु.६ं.५.७९)</p>
<p>एवमेष महाशब्दो मैत्रेय भगवानिति।</p>
<p>परमब्रह्मभूतस्य वासुदेवस्य नान्यगः॥</p>
<p>तत्र पूज्यपदार्थोक्तिः परिभाषासमन्वितः।</p>
<p>शब्दोऽयं नोपचारेण ह्यन्यत्र ह्युपचारतः॥   (वि.पु.६.५.७६,७७)</p>
<p>समस्ताश्शक्तायश्चैता नृप यत्र प्रतिष्ठिताः।</p>
<p>तद्विश्वरूपवैरूप्यं रूपमन्यद्धरेर्महत्।</p>
<p>समस्तशक्तिरूपाणि तत्करोति जनेश्वर।</p>
<p>देवतिर्यङ्मनुष्याख्याश्चेष्टावन्ति स्वलीलया।</p>
<p>जगतामुपकाराय न सा कर्मनिमित्तजा।</p>
<p>चेष्टा तस्याप्रमेयस्य व्यापिन्यव्याहतात्मिका॥  (वि.पु.६.७.७०,७१,७२)</p>
<p>एवं प्रकारममलं नित्यं व्यापकमक्षयम्।</p>
<p>समस्तहेयरहितं विष्ण्वाख्यं परमं पदम्॥   (वि.पु.१ं.२२.५३)</p>
<p>परः पराणां परमः परमात्माऽऽत्संस्थितः।</p>
<p>रूपवर्णादिनिर्देशविशेषणविवर्जितः ॥</p>
<p>अपक्ष्यविनाशाभ्यां परिणामर्द्धिजन्मभिः।</p>
<p>वर्जितश्शक्यते वक्तुं यस्सदाऽस्तीति केवलम्॥</p>
<p>सर्वत्रासौ समस्तं च वसत्यत्रेति वै यतः।</p>
<p>ततस्स वासुदेवेति विद्वद्भिः परिपठ्यते ॥   (वि.पु.१.२.१०,११,१२)</p>
<p>तद्ब्रह्म परमं नित्यमजमक्षरमव्ययम्।</p>
<p>एकस्वरूपं च सदा हेयाभावाच्च निर्मलम्॥</p>
<p>तदेव सर्वमेवैतद्व्यक्ताव्यक्तस्य रूपवत्।</p>
<p>तथा पुरुषरूपेण कालरूपेण च स्थितम्॥    (विष्णु.पु.१.२.१३,१४)</p>
<p>प्रकृतिर्या मयाऽऽख्याता व्यक्ताव्यक्तस्वरूपिणी।</p>
<p>पुरुषश्चाप्युभावेतौ लीयेते परमात्मनि॥</p>
<p>परमात्मा च सर्वेषामाधारः परमेश्वरः।</p>
<p>विष्णुनामा स वेदेषु वेदान्तेषु च गीयते॥   (वि.पु.६.४.३९,४०)</p>
<p>द्वे रूपे ब्रह्मणस्तस्य मूर्तं चामूर्तमेव च।</p>
<p>क्षराक्षरस्वरूपे ते सर्वभूतेषु च स्थिते॥</p>
<p>अक्षरं तत्परं ब्रह्म क्षरं सर्वमिदं जगत्।</p>
<p>एकदेशस्थितस्याग्नेर्ज्योत्स्ना विस्तारिणी यथा॥</p>
<p>परस्य ब्रह्मणश्शक्तिस्तथेदमखिलं जगत्॥   (वि.पु.१.२२.५५,५६,५७)</p>
<p>विष्णुशक्तिः परा प्रोक्ता क्षेत्रज्ञाख्या तथाऽपरा।</p>
<p>अविद्या कर्मसंज्ञाऽन्या तृतीयाशक्तिरिष्यते॥</p>
<p>यया क्षेत्रज्ञशक्तिस्सा वेष्टिता नृप सर्वगा।</p>
<p>संसारतापानखिलानवाप्नोत्यतिसन्ततान्॥</p>
<p>तया तिरोहितत्वाच्च शक्तिः क्षेत्रज्ञसंज्ञिता।</p>
<p>सर्वभूतेषु भूपाल तारतम्येन वर्तते॥   (वि.पु.६.७.६१,६२,६३)</p>
<p>प्रधानं च पुमांश्चैव सर्वभूतात्मभूतया।</p>
<p>विष्णुशक्त्या महाबुद्धे वृतौ संश्रयधर्मिणौ॥</p>
<p>तयोस्सैव पृथग्भावकारणं संश्रयस्य च॥</p>
<p>यथा सक्तं जले वातो बिभर्ति कणिकाशतम्।</p>
<p>शक्तिस्साऽपि तथा विष्णोः प्रधानपुरुषात्मनः॥<br>
(विष्णु.पु.२.७.२९.३०,३१)</p>
<p>तदेतदक्षयं नित्यं जगन्मुनिवराखिलम्।</p>
<p>आविर्भावतिरोभावजन्मनाशविकल्पवत्॥  (वि.पु.१.२२.६० )</p>
<p>इत्यादिना परं ब्रह्म स्वभावत एव निरस्तनिखिलदोषगन्धं समस्तकल्याणगुणात्मकं जगदुत्पत्तिस्थितिसंहारान्तःप्रवेशनियमनादिलीलं प्रतिपाद्य कृत्स्नस्य
चिदचिद्वस्तुनः सर्वावस्था-वस्थितस्य, पारमार्थिकस्यैव परस्य ब्रह्मणश्शरीरतया रूपत्वम्, शरीररूपतन्वंशशक्तिविभूत्यादि-शब्दैः तत्तच्छब्दसामानाधिकरण्येन चाभिधाय तद्विभूतिभूतस्य चिद्वस्तुनस्स्वरूपेण अवस्थितं अचिन्मिश्रतया क्षेत्रज्ञरूपेण स्थितिं चोक्त्वा, क्षेत्रज्ञावस्थायां पुण्यपापात्मककर्मरूपाविद्यावेष्टितत्वेन स्वाभाविकज्ञानरूपत्व-अननुसन्धानमचिद्रूपार्थाकारतया अनुसन्धानं च प्रतिपादितमिति, परं ब्रह्म सविशेषम्, तद्विभूतिभूतं जगदपि पारमार्थिकमेवेति ज्ञायते॥</p>
<p>परोक्तस्मृतिपुराणवचनानांसमीचीनार्थकथनम्</p>
<h2 id="परतयसतमततयदशलकरथ">प्रत्यस्तमितेत्यादिश्लोकार्थः</h2>
<p>प्रत्यस्तिमतभेदम् (वि.पु.6-7-53) इत्यत्र देवमनुष्यादिप्रकृतिपरिणामविशेषसंसृष्टस्य अपि आत्मनस्स्वरूपं तद्गतभेदरहितत्वेन तद्भेदवाचिदेवादिशब्दागोचरं ज्ञानसत्तैकलक्षणं स्वसंवेद्यं योगयुङ्मनसो न गोचर इत्युच्यत इति, अनेन न प्रपञ्चापलापः। कथमिदमवगम्यत इति चेत्;</p>
<h2 id="परकरणत-उकतरथनशचय">प्रकरणात् उक्तार्थनिश्चयः</h2>
<p>तदुच्यते – अस्मिन् प्रकरणे संसारैकभेषजतया योगमभिधाय योगावयवान् प्रत्याहारपर्यन्तांश्चोक्त्वा, धारणासिद्ध्यर्थं शुभाश्रयं वक्तुं परस्य ब्रह्मणो विष्णोश्शक्तिशब्दाभिधेयं रूपद्वयं मूर्तामूर्तविभागेन प्रतिपाद्य, तृतीयशक्तिरूपकर्माख्याविद्यावेष्टितम् अचिद्विशिष्टं क्षेत्रज्ञं मूर्ताख्यविभागं भावनात्रयान्वयादशुभमित्युक्त्वा, द्वितीयस्य कर्माख्याविद्याविरहिणः अचिद्वियुक्तस्य ज्ञानैकाकारस्यामूर्ताख्यविभागस्य निष्पन्नयोगिध्येयतया योगयुङ्मनसः अनालम्बनतया स्वतश्शुद्धिविरहाच्च शुभाश्रयत्वं प्रतिषिध्य, परशक्तिरूपमिदममूर्तमपरशक्तिरूपं क्षेत्रज्ञाख्यमूर्तं च परशक्तिरूपस्याऽत्मनः क्षेत्रज्ञतापत्तिहेतुभूततृतीयशक्त्याख्यकर्मरूपाविद्या चेत्येतच्छक्तित्रयाश्रयो भगवदसाधारणम् आदित्यवर्णम् इत्यादिवेदान्तसिद्धं मूर्तरूपं शुभाश्रय इत्युक्तम्। अत्र परिशुद्धात्मस्वरूपस्य शुभाश्रयतानर्हातां वक्तुं प्रत्यस्तिमतभेदं यत् इत्युच्यते । तथाहि –</p>
<p>न तद्योगयुजां शक्यं नृप चिन्तयितुं यतः। द्वितीयं विष्णुसंज्ञस्य योगिध्येयं परं पदम् ॥</p>
<p>समस्ताश्शक्तयश्चैताः नृप यत्र प्रतिष्ठिताः। तद्विश्वरूपवैरूप्यं रूपमन्यद्धरेर्महत् ॥ (विष्णु.पु.६.७.५५,६९,७०)</p>
<p>इति च वदति।</p>
<h2 id="शभशरयसवरपनषकरष">शुभाश्रयस्वरूपनिष्कर्षः</h2>
<p>तथा चतुर्मुखसनकसनन्दनादीनां जगदन्तर्वर्तिनामविद्यावेष्टितत्वेन शुभाश्रयतानर्हातामुक्त्वा बद्धानामेव पश्चाद्योगेनोद्भूतबोधानां स्वस्वरूपापन्नानां च स्वतश्शुद्धिविरहाद्भगवता शौनकेन शुभाश्रयता निषिद्धा –</p>
<p>आब्रह्मस्तम्भपर्यन्ता जगदन्तर्व्यवस्थिताः।</p>
<p>प्राणिनः कर्मजनितसंसारवशवर्तिनः॥</p>
<p>यतस्ततो न ते ध्याने ध्यानिनामुपकारकाः।</p>
<p>अविद्यान्तर्गतास्सर्वे ते हि संसारगोचराः॥</p>
<p>पश्चादुद्भूतबोधाश्च ध्याने नैवोपकारकाः।</p>
<p>नैसर्गिको न वै बोधस्तेषामप्यन्यतो यतः॥</p>
<p>तस्मात्तदमलं ब्रह्म निसर्गादेव बोधवत्॥</p>
<p>– (भविष्यत्पुराणान्तर्गतश्रीविष्णुधर्मे.१०४.२३,२४,२५,२६)</p>
<p>इत्यादिना परस्य ब्रह्मणो विष्णोस्स्वरूपं स्वासाधारणमेव शुभाश्रय इत्युक्तम्। अतोऽत्र न भेदापलापः प्रतीयते॥</p>
<p>ज्ञानस्वरूपम् (वि.पु.1-4-40) इत्यत्रापि ज्ञानव्यतिरिक्तस्यार्थजातस्य कृत्स्नस्य न मिथ्यात्वं प्रतिपाद्यते, ज्ञानस्वरूपस्याऽत्मनो देवमनुष्याद्यर्थाकारेणावभासो भ्रान्तिरित्येतावन्मात्रवचनात्। न हि शुक्तिकाया रजततयाऽवभासो भ्रान्तिरित्युक्ते जगति कृत्स्नं रजतजातं मिथ्या भवति। जगद्ब्रह्मणोः सामानाधिकरण्येनैक्यप्रतीतेः, ब्रह्मणो ज्ञानस्वरूपस्यार्थाकारता भ्रान्तिरित्युक्ते सत्यर्थजातस्य कृत्स्नस्य मिथ्यात्वमुक्तं स्यादिति चेत्; तदसत्; अस्मिन् शास्त्रे परस्य ब्रह्मणो विष्णोर्निरस्ताज्ञानादिनिखिलदोषगन्धस्य समस्तकल्याणगुणात्मकस्य महाविभूतेः प्रतिपन्नतया तस्य भ्रान्तिदर्शनासम्भवात्। सामानाधिकरण्येनैक्यप्रतिपादनं च बाधासहम्, अविरुद्धं चेत्यनन्तरमेवोपपादियष्यते। अतोऽयमपि श्लोको नार्थस्वरूपस्य बाधकः॥</p>
<p>उपबृंहणविधिनिरूपणम्</p>
<p>तथाहि – यतो वा इमानि भूतानि जायन्ते। येन जातानि जीवन्ति। यत्प्रयत्न्यभिसंविशन्ति। तद्विजिज्ञासस्व। तद्ब्रह्म (तै.उ.भृगु.१) इति जगज्जन्मादिकारणं ब्रह्मेत्यवसिते सति, इतिहासपुराणाभ्यां वेदं समुपबृंहयेत्। बिभेत्यल्पश्रुताद्वेदो मामयं प्रतरिष्यति॥ (महाभारतम् – आदि.प.१-२७३) इति शास्त्रेणार्थस्य इतिहासपुराणाभ्यामुपबृंहणं कार्यमिति विज्ञायते। उपबृंहणं नाम विदितसकलवेदतदर्थानां स्वयोगमहिमसाक्षात्कृतवेदतत्त्वार्थानां वाक्यैस्स्वावगतवेदवाक्यार्थव्यक्ती-करणम्। सकलशाखागतस्य वाक्यार्थस्याल्पभागश्रवणाद्दुरवगमत्वेन तेन विना निश्चयायोगात् उपबृंहणं हि कार्यमेव॥</p>
<p>विष्णुपुराणप्राशस्त्यम्</p>
<p>तत्र पुलस्त्यवसिष्ठवरप्रदानलब्धपरदेवतापारमार्थ्यज्ञानवतो भगवतः पराशरात्स्वावगत वेदार्थोपबृंहणमिच्छन्मैत्रेयः परिपप्रच्छ –</p>
<p>सोऽहमिच्छामि धर्मज्ञ श्रोतुं त्वत्तो यथा जगत्। बभूव भूयश्च यथा महाभाग भविष्यति॥</p>
<p>यन्मयं च जगद्ब्रह्मन् यतश्चैतच्चराचरम्। लीनमासीद्यथा यत्र लयमेष्यति यत्र च॥  (वि.पु.१.१.४,५) इत्यादिना॥</p>
<p>अत्र ब्रह्मस्वरूपविशेषतद्विभूतिभेदप्रकारतदाराधनस्वरूपफलविशेषाश्च पृष्टाः। ब्रह्मस्वरूपविशेषप्रश्नेषु यतश्चैतच्चराचरमिति निमित्तोपादानयोः पृष्टत्वात् यन्मयमित्यनेन सृष्टिस्थितिलयकर्मभूतं जगत्किमात्मकमिति पृष्टम्। तस्य चोत्तरं जगच्च स इति। इदं च तादात्म्यमन्तर्यामिरूपेणाऽत्मतया व्याप्तिकृतम्। न तु व्याप्यव्यापकयोर्वस्त्वैक्यकृतम्। यन्मयमिति प्रश्नस्योत्तरत्वाज्जगच्च स इति सामानाधिकरण्यस्य। यन्मयमिति मयडत्र न विकारार्थः, पृथक्प्रश्नवैयर्थ्यात्। नापि प्राणमयादिवत्स्वार्थिकः, जगच्च स इत्युत्तरानुपपत्तेः तदा हि विष्णुरेवेत्युत्तरमभिवष्यत्। अतः प्राचुर्यार्थ एव। तत्प्रकृतवचने मयट् (अष्टा.५.४.२१) इति मयट्। कृत्स्नं च जगत्तच्छरीरतया तत्प्रचुरमेव। तस्माद्यन्मयमित्यस्य प्रतिवचनं जगच्च स इति सामानाधिकरण्यं जगद्ब्रह्मणोश्शरीरात्मभावनिबन्धनमिति निश्चीयते। अन्यथा निर्विशेषवस्तुप्रतिपादनपरे शास्त्रेऽभ्युपगम्यमाने सर्वाण्येतानि प्रश्नप्रतिवचनानि न सङ्गच्छन्ते। तद्विवरणरूपं कृत्स्नं च शास्त्रं न सङ्गच्छते। तथाहि सति प्रपञ्चभ्रमस्य किमधिष्ठानमित्येवं रूपस्यैकस्य प्रश्नस्य निर्विशेषज्ञानमात्रमित्येवं रूपमेकमेवोत्तरं स्यात् ॥</p>
<h2 id="समनधकरणयसयकयपरतव-वरध">सामानाधिकरण्यस्यैक्यपरत्वे विरोधः</h2>
<p>जगद्ब्रह्मणोरेकद्रव्यत्वपरे च सामानाधिकरण्ये सत्यसङ्कल्पत्वादिकल्याणगुणैकतानता निखिलहेयप्रत्यनीकता च बाध्येत। सर्वाशुभास्पदं च ब्रह्म भवेत्। आत्मशरीरभाव एवेदं सामानाधिकरण्यं मुख्यवृत्तमिति स्थाप्यते॥ अतो</p>
<p>विष्णोस्सकाशादुद्भूतं जगत्तत्रैव च स्थितम्।</p>
<p>स्थितिसंयमकर्ताऽसौ जगतोऽस्य जगच्च सः ॥ (वि.पु.१अं.१-अ.३१श्लो.)</p>
<p>इति संग्रहेणोक्तमर्थं परः पराणाम् इत्यारभ्य विस्तरेण वक्तुं परब्रह्मभूतं भगवन्तं विष्णुं स्वेनैव स्वरूपेणावस्थितम् अविकाराय इति श्लोकेन प्रथमं प्रणम्य तमेव हिरण्यगर्भस्वावतार-शङ्कररूपत्रिमूर्तिप्रधानकालक्षेत्रज्ञसमष्टिव्यष्टिरूपेणावस्थितं च नमस्करोति। तत्र ज्ञानस्वरूपम् इत्ययं श्लोकः क्षेत्रज्ञव्यष्ट्यात्मनाऽवस्थितस्य परमात्मनस्स्वभावमाह। तस्मान्नात्र निर्विशेषवस्तुप्रतीतिः॥</p>
<h2 id="नरवशषजञनपरतव-पशचततनपरशनततरननगणतवम">निर्विशेषज्ञानपरत्वे पश्चात्तनप्रश्नोत्तराननुगुणत्वम्</h2>
<p>यदि निर्विशेषज्ञानरूपब्रह्माधिष्ठानभ्रमप्रतिपादनपरं शास्त्रम्; तर्हि</p>
<p>निर्गुणस्याप्रमेयस्य शुद्धस्याप्यमलात्मनः।</p>
<p>कथं सर्गादिकर्तृत्वं ब्रह्मणोऽभ्युपगम्यते॥ इति चोद्यं,</p>
<p>शक्तयस्सर्वभगवानामचिन्त्यज्ञानगोचराः।</p>
<p>यतोऽतो ब्रह्मणस्तास्तु सर्गाद्या भावशक्तयः॥</p>
<p>भवन्ति तपतां श्रेष्ठ पावकस्य यथोष्णता॥  (वि.पु.१.३.१,२)</p>
<p>इति परिहारश्च न घटते। तथाहि सति – निर्गुणस्य ब्रह्मणः कथं सर्गादिकर्तृत्वम्? न ब्रह्मणः पारमार्थिकस्सर्गः; अपि तु भ्रान्तिपरिकल्पितः – इति चोद्यपरिहारौ स्याताम् ॥</p>
<h2 id="परशनतदततरय-नज-आशय">प्रश्नतदुत्तरयोः नैजः आशयः</h2>
<p>उत्पत्त्यादिकार्यं सत्त्वादिगुणयुक्तापरिपूर्णकर्मवश्येषु दृष्टमिति सत्त्वादिगुणरहितस्य परिपूर्णस्याकर्मवश्यस्य कर्मसम्बन्धानर्हास्य कथं सर्गादिकर्तृत्वमभ्युपगम्यत इति चोद्यम्। दृष्टसकलविसजातीयस्य ब्रह्मणो यथोदितस्वभावस्यैव जलादिविसजातीयस्याग्न्यादेरौष्ण्यादि-शक्तियोगवत्सर्वशक्तियोगो न विरुध्यत इति परिहारः॥</p>
<h2 id="वरहचतशशलकवयखयनम">वराहचतुश्श्लोकीव्याख्यानम्</h2>
<p>परमार्थस्त्वमेवैकः (वि.पु.1-4-38) इत्याद्यपि न कृत्स्नस्यापारमार्थ्यं वदति। अपि तु कृत्स्नस्य तदात्मकतया तद्व्यतिरेकेणावस्थितस्यापारमार्थ्यम्। तदेवोपपादयति – तवैष महिमा येन व्याप्तमेतच्चराचरम्
(वि.पु.१अं.४अ.३८.श्लो) इति। येन त्वयेदं चराचरं व्याप्तम्; अतस्त्वदात्मकमेवेदं सर्वमिति त्वदन्यः कोऽपि नास्ति। अतस्सर्वात्मतया त्वमेवैकः परमार्थः। अत इदमुच्यते तवैष महिमा, या सर्वव्याप्तिः – इति। अन्यथा तवैषा भ्रान्तिरिति वक्तव्यम्। जगतः पते त्वमित्यादीनां पदानां लक्षणा च स्यात्। लीलया महीमुद्धरतो भगवतो महावराहस्य स्तुतिप्रकरणविरोधश्च॥</p>
<p>यतः कृत्स्नं जगत् ज्ञानात्मना त्वयाऽऽत्मतया व्याप्तत्वेन तव मूर्तम्। तस्मात्त्वदात्मकत्वानुभवसाधन-योगविरहिण एतत्केवलदेवमनुष्यादिरूपमिति भ्रान्तिज्ञानेन पश्यन्तीत्याह यदेतद्दृश्यते इति॥ न केवलं वस्तुतस्त्वदात्मकं जगद्देवमनुष्याद्यात्मकमिति दर्शनमेव भ्रमः; ज्ञानाकाराणामात्मनां देवमनुष्याद्यर्थाकारत्वदर्शनमपि भ्रम इत्याह ज्ञानस्वरूपमखिलम् इति॥</p>
<p>ये पुनर्बुद्धिमन्तो ज्ञानस्वरूपात्मविदस्सर्वस्य भगवदात्मकत्वानुभवसाधनयोगयोग्य-परिशुद्धमनसश्च ते देवमनुष्यादिप्रकृतिपरिणामविशेषशरीररूपमिदमखिलं जगच्छरीरातिरिक्त-ज्ञानस्वरूपात्मकं त्वच्छरीरं च पश्यन्तीत्याह ये तु ज्ञानविदः इति। अन्यथा श्लोकानां पौनरुक्त्यम्, पदानां लक्षणा, अर्थविरोधः, प्रकरणविरोधः, शास्त्रतात्पर्यविरोधश्च॥</p>
<p>प्रकार्यद्वैतप्रकाराद्वैतविवेकः</p>
<p>तस्यात्मपरदेहेषु सतोऽप्येकमयम् (वि.पु.2-14-31) इत्यत्र सर्वेष्वात्मसु ज्ञानैकाकारतया समानेषु सत्सु देवमनुष्यादिप्रकृतिपरिणामविशेषरूपपिण्डसंसर्गकृतमात्मसु देवाद्याकारेण द्वैतदर्शनमतथ्यमित्युच्यते। पिण्डगतमात्मगतमपि द्वैतं न प्रतिषिध्यते। देवमनुष्यादि-विविधविचित्रपिण्डेषु वर्तमानं सर्वमात्मवस्तु सममित्यर्थः। यथोक्तं भगवता शुनि चैव श्वपाके च पण्डितास्समदर्शिनः (भ.गी.५.१८) निर्दोषं हि समं ब्रह्म (भ.गी.५.१९) इत्यादिषु । तस्यात्मपरदेहेषु सतोऽपि इति देहातिरिक्ते वस्तुनि स्वपरविभागस्योक्तत्वात् ॥</p>
<p>यद्यन्योऽस्ति परः कोऽपि इत्यत्रापि नात्मैक्यं प्रतीयते; यदि मत्तः परः कोऽप्यन्य इत्येकस्मिन्नर्थे परशब्दान्यशब्दयोः प्रयोगायोगात् तत्र परशब्दस्स्वव्यतिरिक्तात्मवचनः। अन्यशब्दस्तस्यापि ज्ञानैकाकारत्वादन्याकारत्वप्रतिषेधार्थः। एतदुक्तं भवति – यदि मद्व्यतिरिक्तः कोऽप्यात्मा मदाकारभूतज्ञानाकारादन्याकारोऽस्ति, तदाऽहमेवमाकारः; अयञ्चान्यादृशाकार इति शक्यते व्यपदेष्टुम्; न चैवमस्ति; सर्वेषां ज्ञानैकाकारत्वेन समानत्वादेवेति॥</p>
<p>वेणुरन्ध्रविभेदेन इत्यत्राप्याकारवैषम्यमात्मनां न स्वरूपकृतम्। अपि तु देवादिपिण्डप्रवेशकृतम् इत्युपदिश्यते; नात्मैक्यम्। दृष्टान्ते चानेकरन्ध्रवर्तिनां वाय्वंशानां न स्वरूपैक्यम्; अपित्वाकारसाम्यमेव। तेषां वायुत्वेनैकाकाराणां रन्ध्रभेदनिष्क्रमणकृतो हि षड्जादिसंज्ञाभेदः। एवमात्मनां देवादिसंज्ञाभेदः यथा तैजसाप्यपार्थिवद्रव्यांशभूतानां पदार्थानां तत्तद्द्रव्यत्वेनैक्यमेव; न स्वरूपैक्यम्। तथा वायवीयानामंशानामपि स्वरूपभेदोऽवर्जनीयः॥</p>
<h2 id="आदभरतनगमनशलकरथ">आदिभरतनिगमनश्लोकार्थः</h2>
<p>सोऽहं स च त्वम् इति सर्वात्मनां पूर्वोक्तं ज्ञानाकारत्वं तच्छब्देन परामृश्य तत्सामानाधिकरण्येनाहं त्वमित्यादीनामर्थानां ज्ञानमेवाऽकार इत्युपसंहरन् देवाद्याकारभेदेनाऽत्मसु भेदमोहं परित्यजेत्याह। अन्यथा देहातिररिक्तात्मोपदेश्यस्वरूपे अहं त्वं सर्वमेतदात्मस्वरूपमिति भेदनिर्देशो न घटते। अहं त्वमादिशब्दानामुपलक्ष्येण सर्वमेतदात्मस्वरूपमित्यनेन सामानाधिकरण्यादुपलक्षणत्वमपि न सङ्गच्छते। सोऽपि यथोपदेशमकरोदित्याह तत्याज भेदं परमार्थदृष्टिः इति ॥</p>
<h2 id="वकयनमदवतपरतवदयभवसधकपपदनम">वाक्यानामद्वैतपरत्वाद्यभावसाधकोपपादनम्</h2>
<p>कुतश्चैष निर्णय इति चेत् देहात्मविवेकविषयत्वादुपदेशस्य। तच्च पिण्डः पृथग्यतः पुंसश्शिरः पाण्यादिलक्षणः (वि.पु.२.१३.८९) इति प्रक्रमात्॥</p>
<p>विभेदजनकेऽज्ञाने (वि.पु.6-7-96) इति च नात्मस्वरूपैक्यपरम्। नापि जीवपरयोः आत्मस्वरूपैक्यमुक्तरीत्या निषिद्धम्। जीवपरयोरपि स्वरूपैक्यं देहात्मनोरिव न सम्भवति। तथाच श्रुतिः द्वा सुपर्णा सयुजा सखाया समानं वृक्षं परिषस्वजाते। तयोरन्यः पिप्पलं स्वाद्वत्त्यनश्नन्नन्यो अभिचाकशीति (मु.३.१.१), ऋतं पिबन्तौ सुकृतस्य लोके गुहां प्रविष्टौ परमे परार्ध्ये । छायातपौ ब्रह्मविदो वदन्ति पञ्चाग्नयो ये च त्रिणाचिकेताः॥ (कठ. २.१) अन्तः प्रविष्टश्शास्ता जनानां सर्वात्मा (यजुरारण्यके.३.२०.) इत्याद्याः। अस्मिन्नपि शास्त्रे स सर्वभूतप्रकृतिं विकारान् गुणादिदोषांश्च मुने व्यतीतः। अतीतसर्वावरणोऽखिलात्मा तेनाऽस्तृतं यद्भुवनान्तराले,
समस्तकल्याणगुणात्मकोऽसौ, परः पराणां सकला न यत्र क्लेशादयस्सन्ति परावरेशे (वि.पु.६.५.८३,८४,८५) अविद्या कर्मसंज्ञाऽन्या तृतीया शक्तिरिष्यते। यया क्षेत्रज्ञशक्तिस्सा वेष्टिता नृप सर्वगा (वि.पु.६.७.६१,६२) इति भेदव्यपदेशात्, उभयेऽपि हि भेदेनैनमधीयते (ब्र.सू.१.२.२१), भेदव्यपदेशाच्चान्यः (ब्र.सू.१.२.२२), अधिकं तु भेदनिर्देशात् (ब्र.सू.२.१.२१) इत्यादिसूत्रेषु च य आत्मनि तिष्ठन्नात्मनोऽन्तरो यमात्मा न वेद यस्याऽत्मा शरीरं य आत्मानमन्तो यमयति (बृ.५.७.२२), प्राज्ञेनात्मना सम्परिष्वक्तः (बृ.६.३.२१), प्राज्ञेनाऽत्मनाऽन्वारूढः (बृ.६.३.३५) इत्यादिभिरुभयोरन्योन्यप्रत्यनीकाकारेण स्वरूपनिर्णयात्।</p>
<p>मुक्तौ जीवब्रह्मणोः स्वरूपैक्यनिरासः</p>
<p>नापि साधनानुष्ठानेन निर्मुक्ताविद्यस्य परेण स्वरूपैक्यसम्भवः; अविद्याश्रयत्वयोग्यस्य तदनर्हात्वासम्भवात्। यथोक्तम् –</p>
<p>परमात्मात्मनोर्योगः परमार्थ इतीष्यते।</p>
<p>मिथ्यैतदन्यद्द्रव्यं हि नैति तद्द्रव्यतां यतः॥ इति॥   (वि.पु.२.१४.२७)</p>
<h2 id="जवसय-मकतवप-न-सवरपकयम-परण-परमसमयमव">जीवस्य मुक्तावपि न स्वरूपैक्यंम्, परेण परमसाम्यमेव</h2>
<p>मुक्तस्य तु तद्धर्मतापत्तिरेवेति भगवद्गीतासूक्तम् –</p>
<p>इदं ज्ञानमुपाश्रित्य मम साधर्म्यमागताः।</p>
<p>सर्गेऽपि नोपजायन्ते प्रलये न व्यथन्ति च ॥ इति ॥   (भ.गी.१४.२)</p>
<p>इहापि</p>
<p>आत्मभावं नयत्येनं तद्ब्रह्म ध्यायिनं मुने ।</p>
<p>विकार्यमात्मनश्शक्त्या लोहमाकर्षको यथा ॥ इति॥   (वि.पु.६.७.३)</p>
<p>आत्मभावम् – आत्मनस्स्वभावम्। नह्याकर्षकस्वरूपापत्तिराकृष्यमाणस्य। वक्ष्यति च जगद्व्यापारवर्जं प्रकरणादसन्निहितत्वाच्च (ब्र.सू.४.४.१७), भोगमात्रसाम्यलिङ्गाच्च (शारी.४.४.२१), मुक्तोपसृप्यव्यपदेशाच्च (शारी.१.३.२) इति। वृत्तिरपि जगद्व्यापारवर्जं समानो ज्योतिषा (बोधायनवृत्तिः) इति। द्रमिडभाष्यकारश्च देवतासायुज्यादशरीरस्यापि देवतावत्सर्वार्थसिद्धिस्स्यात् (ब्रह्मनन्दि) इत्याह। श्रुतयश्च य इहात्मानमनुविद्य व्रजन्त्येतांश्च सत्यान् कामांस्तेषां सर्वेषु लोकेषु कामचारो भवति (छां.८.प्र.१.ख.६), ब्रह्मविदाप्नोति परम् सोऽश्नुते सर्वान् कामान् सह। ब्रह्मणा विपिश्चता (तै.आन.१अनु.१,२), एतमानन्दमयमात्मानमुपसंक्रम्य। इमान् लोकान् कामान्नी कामरूप्यनुसञ्चरन् (तै.भृगु.१०अनु.५), स तत्र पर्येति (छा.८.१२.३), रसो वै सः। रसं ह्येवायं लब्ध्वाऽऽनन्दी भवति (तै.आ.७.अनु.१), यथा नद्यः स्यन्दमानास्समुद्रे अस्तं गच्छन्ति नामरूपे विहाय। तथा विद्वान्नामरूपाद्विमुक्तः परात्परं पुरुषमुपैति दिव्यम् (मु.३.२.८), तदा विद्वान् पुण्यपापे विधूय निरञ्जनः परमं साम्यमुपैति (मु.३.१.३) इत्याद्याः।</p>
<h2 id="उपसन-सगणबरहमण-एव">उपासनं सगुणब्रह्मण एव</h2>
<p>परविद्यासु सर्वासु सगुणमेव ब्रह्मोपास्यम्। फलं चैकरूपमेव। अतो विद्याविकल्प इति सूत्रकारेणैव आनन्दादयः प्रधानस्य (ब्र.सू.३.३.११), विकल्पोऽविशिष्टफलत्वात् (ब्र.सू.३.३.७५) इत्यादिषूक्तम्। वाक्यकारेण च सगुणस्यैवोपास्यत्वं विद्याविकल्पश्चोक्तः – युक्तं तद्गुणकोपासनात् इति। भाष्यकृता व्याख्यातं च यद्यपि सच्चित्तः इत्यादिना। ब्रह्म वेद ब्रह्मैव भवति (मु.३.२.९) इत्यत्रापि नामरूपाद्विमुक्तः परात्परं पुरुषमुपैति दिव्यम् (मु.३.२.८), निरञ्जनः परमं साम्यमुपैति (मु.३.१.३), परं ज्योतिरुपसंपद्य स्वेन रूपेणाभिनिष्पद्यते (छा.८.१२.२) इत्यादिभिरैकार्थ्यात् प्राकृतनामरूपाभ्यां विनिर्मुक्तस्य निरस्ततत्कृतभेदस्य ज्ञानैकाकारतया ब्रह्मप्रकारतोच्यते। प्रकारैक्ये च तत्त्वव्यवहारो मुख्य एव; यथा सेयं गौरिति॥</p>
<p>अत्रापि विज्ञानं प्रापकं प्राप्ये परे ब्रह्मणि पार्थिव। प्रापणीयस्तथैवाऽत्मा प्रक्षीणाशेषभावनः॥ (वि.पु.६.७.९३) इति॥
परब्रह्मध्यानादात्मा परब्रह्मवत् प्रक्षीणाशेषभावनः – कर्मभावनाब्रह्माभावनोभयभावनेति भावनात्रयरहितः प्रापणीय इत्यभिधाय, क्षेत्रज्ञः करणी ज्ञानं करणं तस्य वै द्विज। निष्पाद्य मुक्तिकार्यं हि कृतकृत्यं निवर्तयेत्॥ (वि.पु.६.७.९४) इति करणस्य परब्रह्मध्यानरूपस्य प्रक्षीणाशेषभावनात्मस्वरूपप्राप्त्या कृतकृत्यत्वेन निवृत्तिवचनाद्यावत्सिद्धि अनुष्ठेयम् इत्युक्त्वा तद्भावभावमापन्नस्तदाऽसौ परमात्मना। भवत्यभेदी भेदश्च तस्याज्ञानकृतो भवेत्॥ (वि.पु.६.७.९३,९४,९५) इति मुक्तस्य स्वरूपमाह। तद्भावः ब्रह्मणो भावः स्वभावः। न तु स्वरूपैक्यम्, तद्भावभावमापन्न इति द्वितीयभावशब्दानन्वयात् पूर्वोक्तार्थविरोधाच्च। यद्ब्रह्मणः प्रक्षीणाशेषभावनत्वं तदापत्तिः तद्भावभावापत्तिः। यदैवमापन्नस्तदाऽसौ परमात्मना अभेदी भवति भेदरहितो भवति। ज्ञनैकाकारतया परमात्मनैकप्रकारस्यास्य तस्माद्भेदो देवादिरूपः। तदन्वयोऽस्य कर्मरूपाज्ञानमूलः। न स्वरूपकृतः स तु देवादिभेदः परब्रह्मध्यानेन मूलभूताज्ञानरूपे कर्मणि विनष्टे हेत्वभावान्निवर्तत इत्यभेदी भवति। यथोक्तम् – एकस्वरूपभेदस्तु बाह्यकर्मवृतिप्रजः। देवादिभेदेऽपध्वस्ते नास्त्येवावरणो हि सः॥ (वि.पु.२.१४.३३) इति॥</p>
<p>एतदेव विवृणोति विभेदजनकेऽज्ञाने नाशमात्यन्तिकं गते। आत्मानो ब्रह्मणो भेदमसन्तं कः करिष्यति इति। विभेदः – विविधो भेदः – देवतिर्यङ्मनुष्यस्थावरात्मकः। यथोक्तं शौनकेनापि चतुर्विधोऽपि भेदोऽयं मिथ्याज्ञाननिबन्धनः (विष्णुधर्म.१००.२१) इति। आत्मनि ज्ञानरूपे देवादिरूपविविधभेदहेतुभूतकर्माख्याज्ञाने परब्रह्मध्यानेनात्यन्तिकनाशं गते सति हेत्वभावादसन्तं परस्मात् ब्रह्मण आत्मनो देवादिरूपभेदं कः करिष्यतीत्यर्थः। अविद्या कर्मसंज्ञाऽन्या इति ह्यत्रैवोक्तम्॥</p>
<h2 id="अदवतपरतवन-परभमतगतकतववरणम">अद्वैतपरत्वेन पराभिमतगीतोक्तिविवरणम्</h2>
<p>क्षेत्रज्ञं चापि मां विद्धि (भ.गी.13-2) इत्यादिनाऽन्तर्यामिरूपेण सर्वस्याऽत्मतया ऐक्याभिधानम्। अन्यथा – क्षरस्सर्वाणि भूतानि कूटस्थोऽक्षर उच्यते। उत्तमः पुरुषस्त्वन्यः इत्यादिभिर्विरोधः। अन्तर्यामिरूपेण सर्वेषामात्मत्वं तत्रैव भगवताऽभिहितम् ईश्वरस्सर्वभूतानां हृद्देशेऽर्जुन तिष्ठति (भ.गी.१८.६१), सर्वस्य चाहं हृदि सन्निविष्टः (भ.गी.१५.१५) इति च। अहमात्मा गुडाकेश सर्वभूताशयस्थितः इति च तदेवोच्यते। भूतशब्दो ह्यात्मपर्यन्तदेहवचनः। यतस्सर्वेषामयमात्मा तत एव सर्वेषां तच्छरीरतया पृथगवस्थानं प्रतिषिध्यते न तदस्ति विना यत्स्यात् इति; भगवद्विभूत्युपसंहारश्चायमिति तथैवाभ्युपगन्तव्यम्। तत इदमुच्यते –</p>
<p>यद्यद्विभूतिमत्सत्त्वं श्रीमदूर्जितमेव वा। तत्तदेवावगच्छ त्वं मम तेजोंऽशसम्भवम्।</p>
<p>विष्टभ्याहमिदं कृत्स्नमेकांशेन स्थितो जगत् ॥  (भ.गी.१०.४१.४२) इति॥</p>
<p>अतश्शास्त्रेषु न निर्विशेषवस्तुप्रतिपादनमस्ति । नाप्यर्थजातस्य भ्रान्तत्वप्रतिपादनम्। नापि चिदचिदीश्वराणां स्वरूपभेदनिषेधः॥</p>
<h2 id="अवदयय-सपतवध-अनपपततय">अविद्यायां सप्तविधाः अनुपपत्तयः</h2>
<h2 id="अवदयदषणरथ-परकतरथनवद">अविद्यादूषणार्थं परोक्तार्थानुवादः</h2>
<p>यदप्युच्यते निर्विशेषे स्वयंप्रकाशे वस्तुनि दोषपरिकल्पितमीशेशितव्या द्यनन्तविकल्पं सर्वं जगत्। दोषश्च स्वरूपतिरोधानविविधविचित्रविक्षेपकरी सदसदिनर्वचनीयाऽनाद्यविद्या। सा चावश्याभ्युपगमनीया; अनृतेन हि प्रत्यूढाः (छा.८.३.२) इत्यादिभिः श्रुतिभिः, ब्रह्मणस्तत्त्वमस्यादि वाक्यसामानाधिकरण्यावगतजीवैक्यानुपपत्त्या च । सा तु न सती, भ्रान्तिबाधयोरयोगात्। नाप्यसती, ख्यातिबाधयोश्चायोगात्। अतः कोटिद्वयविनिर्मुक्तेयमविद्येति तत्त्वविदः – इति।</p>
<h2 id="ततर-आशरयनपपतत--1">तत्र आश्रयानुपपत्तिः -1</h2>
<p>तदयुक्तम्, सा हि किमाश्रित्य भ्रमं जनयति? न तावज्जीवमाश्रित्य; अविद्या-परिकल्पितत्वात् जीवभावस्य। नापि ब्रह्माश्रित्य; तस्य स्वयंप्रकाशज्ञानस्वरूपत्वेन अविद्याविरोधित्वात्। सा हि ज्ञानबाध्याऽभिमता॥</p>
<p>ज्ञानरूपं परं ब्रह्म तन्निवर्त्यं मृषात्मकम्।</p>
<p>अज्ञानं चेत्तिरस्कुर्यात्कः प्रभुस्तन्निवर्तने॥</p>
<p>ज्ञानं ब्रह्मेति चेत् ज्ञानमज्ञानस्य निवर्तकम्।</p>
<p>ब्रह्मवत्तत्प्रकाशत्वात्तदपि ह्यनिवर्तकम्॥</p>
<p>ज्ञानं ब्रह्मेति विज्ञानमस्ति चेत्स्यात्प्रमेयता।</p>
<p>ब्रह्मणोऽननुभूतित्वं त्वदुक्त्यैव प्रसज्यते॥<br>
(श्रीनाथमुनिश्लोकाः)</p>
<p>ज्ञानस्वरूपं ब्रह्मेति ज्ञानं तस्या अविद्याया बाधकम्, न स्वरूपभूतं ज्ञानमिति चेन्न, उभयोरपि ब्रह्मस्वरूपप्रकाशत्वे सत्यन्यतरस्याविद्याविरोधित्वमन्यतरस्य नेति विशेषानवगमात्।</p>
<p>एतदुक्तं भवति – ज्ञानस्वरूपं ब्रह्मेत्यनेन ज्ञानेन ब्रह्मणि यस्स्वभावोऽवगम्यते; स ब्रह्मणः स्वयंप्रकाशत्वेन स्वयमेव प्रकाशत इत्यविद्याविरोधित्वे न कश्चिद्विशेषस्स्वरूपतद्विषय-ज्ञानयोः – इति।</p>
<h2 id="बरहमवषयपरमणजञन-भरमनवरतकमत-कलपसयय-दषणम">ब्रह्मविषयप्रमाणज्ञानं भ्रमनिवर्तकमिति कल्पस्यय दूषणम्</h2>
<p>किञ्च अनुभवस्वरूपस्य ब्रह्मणोऽनुभवान्तराननुभाव्यत्वेन भवतो न तद्विषयं ज्ञानमस्ति। अतो ज्ञानमज्ञानविरोधि चेत्स्वयमेव विरोधि भवतीति नास्या ब्रह्माश्रयत्वसंभवः। शुक्त्यादयस्तु स्वयाथात्म्यप्रकाशे स्वयमसमर्थास्स्वाज्ञानाविरोधिनस्तन्निवर्तने च ज्ञानान्तरमपेक्षन्ते। ब्रह्म तु स्वानुभवसिद्धस्वयाथात्म्यमिति स्वाज्ञानविरोध्येव। तत एव निवर्तकान्तरं च नापेक्षते ॥</p>
<h2 id="परपऋचमथयतववषयक-जञन-भरमनवरतकमत-पकषसय-दषणम">प्रपऋचमिथ्यात्वविषयकं ज्ञानं भ्रमनिवर्तकमिति पक्षस्य दूषणम्</h2>
<p>अथोच्येत – ब्रह्मव्यतिरिक्तस्य मिथ्यात्वज्ञानमज्ञानविरोधि – इति। न; इदं ब्रह्मव्यतिरिक्तमिथ्यात्वज्ञानं किं ब्रह्म याथात्म्याज्ञानविरोधि? उत प्रपञ्चसत्यत्वरूपाज्ञानविरोधीति विवेचनीयम्। न तावत् ब्रह्मयाथात्म्याज्ञानविरोधि, अतद्विषयत्वात् ज्ञानाज्ञानयोरेकविषयत्वेन हि विरोधः। प्रपञ्च-मिथ्यात्वज्ञानं तत्सत्यत्वरूपाज्ञानेन विरुध्यते। तेन प्रपञ्चसत्यत्वरूपाज्ञानमेव बाधितमिति ब्रह्मस्वरूपाज्ञानं तिष्ठत्येव। ब्रह्मस्वरूपाज्ञानं नाम तस्य सद्वितीयत्वमेव। तत्तु तद्व्यतिरिक्तस्य मिथ्यात्वज्ञानेन निवृत्तम्। स्वरूपं तु स्वानुभवसिद्धमिति चेन्न; ब्रह्मणोऽद्वितीयत्वं स्वरूपं स्वानुभवसिद्धमिति तद्विरोधि सद्वितीयत्वरूपाज्ञानं तद्बाधश्च न स्याताम्। अद्वितीयत्वं धर्म इति चेन्न; अनुभवस्वरूपस्य ब्रह्मणोऽनुभाव्यधर्मविरहस्य भवतैव प्रतिपादितत्वात्। अतो ज्ञानस्वरूपस्य ब्रह्मणो विरोधादेव नाज्ञानाश्रयत्वम्॥</p>
<h2 id="अवदयय-बरहमण-तरधननपपतत-2">अविद्यया ब्रह्मणः तिरोधानानुपपत्तिः 2</h2>
<p>किञ्च – अविद्यया प्रकाशैकस्वरूपं ब्रह्म तिरोहित्Ћिमति वदता स्वरूपनाश एवोक्तस्स्यात् । प्रकाशतिरोधानं नाम प्रकाशोत्पत्तिप्रतिबन्धो विद्यमानस्य विनाशो वा। प्रकाशस्य अनुत्पाद्यत्वाभ्युपगमेन प्रकाशतिरोधानं प्रकाशनाश एव॥</p>
<h2 id="अवदयसवरपनपपतत--3">अविद्यास्वरूपानुपपत्तिः -3</h2>
<p>अपि च निर्विषया निराश्रया स्वप्रकाशेयमनुभूतिस्स्वाश्रयदोषवशादनन्ताश्रयमनन्त- विषयमात्मानमनुभवतीत्यत्र किमयं स्वाश्रयदोषः परमार्थभूतः? उतापरमार्थभूत इति विवेचनीयम्। न तावत्परमार्थः, अुनभ्यपगमात्। नाप्यपरमार्थः, तथा सति हि द्रष्टृत्वेन वा दृश्यत्वेन वा दृशित्वेन वाभ्युपगमनीयः। न तावद्दृशिः, दृशिस्वरूपभेदानभ्युपगमात्; भ्रमाधिष्ठानभूतायास्तु साक्षाद्दृशेर्माध्यिमकपक्ष-प्रसङ्गेनापारमार्थ्यानभ्युपगमाच्च। द्रष्टृदृश्ययोस्तदवच्छिन्नाया दृशेश्च काल्पनिकत्वेन मूलदोषान्तरापेक्षयाऽनवस्था स्यात्। अथैतत्परिजिहीर्षया परमार्थसती अनुभूतिरेव ब्रह्मरूपो दोष इति चेत्; ब्रह्मैव चेद्दोषः; प्रपञ्चदर्शनस्यैव तन्मूलं स्यात्। किं प्रपञ्चतुल्याविद्यान्तरपरिकल्पनेन? ब्रह्मणो दोषत्वे सति तस्य नित्यत्वेनानिर्मोक्षश्च स्यात्। अतो यावद्ब्रह्मव्यतिरिक्तपारमार्थिकदोषानभ्युपगमः; न तावद्भ्रान्तिरुपपादिता भवति।</p>
<h2 id="अनरवचनयतवनपपतत--4">अनिर्वचनीयत्वानुपपत्तिः – 4</h2>
<p>अनिर्वचनीयत्वं च किमभिप्रेतम्। सदसद्विलक्षणत्वमिति चेत्, तथाविधस्य वस्तुनः प्रमाणशून्यत्वेन अनिर्वचनीयतैव स्यात्। एतदुक्तं भवति – सर्वं हि वस्तुजातं प्रतीतिव्यवस्थाप्यम्। सर्वा च प्रतीतिस्सदसदाकारा। सदसदाकारायास्तु प्रतीतेस्सदसद्विलणं विषय इत्यभ्युपगम्यमाने सर्वं सर्वप्रतीतेर्विषयस्स्यात् – इति॥</p>
<h2 id="अवदयय-परमणनपपततपरदरशनरथ-परवपकषपनयस">अविद्यायां प्रमाणानुपपत्तिप्रदर्शनार्थं पूर्वपक्षोपन्यासः</h2>
<p>अथ स्यात् – वस्तुस्वरूपतिरोधानकरमान्तरबाह्यरूपविविधाध्यासोपादानं सदसदिनर्वचनीयं अविद्या अज्ञानादिपदवाच्यं वस्तुयाथात्म्यज्ञाननिवर्त्यं ज्ञानप्रागभावातिरेकेण भावरूपमेव किञ्चिद्वस्तु प्रत्यक्षानुमानाभ्यां प्रतीयते। तदुपहितब्रह्मोपादानश्चाविकारे स्वप्रकाशचिन्मात्रवपुषि तेनैव तिरोहितस्वरूपे प्रत्यगात्मन्यहङ्कारज्ञानज्ञेयविभागरूपोऽध्यासः। तस्यैवावस्थाविशेषेण अध्यासरूपे जगति ज्ञानबाध्य-सर्परजतादिवस्तु तत्तज्ज्ञानरूपाध्यासोऽपि जायते। कृत्स्नस्य मिथ्यारूपस्य तदुपादानत्वं च मिथ्याभूतस्यार्थस्य मिथ्याभूतमेव कारणं भवितुमर्हातीति हेतुबलादवगम्यते।</p>
<h2 id="अवदयवषय-परतयकषसय-परमणत">अविद्याविषये प्रत्यक्षस्य प्रमाणता</h2>
<p>कारणाज्ञानविषयं प्रत्यक्षं तावत् अहमज्ञो मामन्यं च न जानामि इत्यपरोक्षावभासः। अयं तु न ज्ञानप्रागभावविषयः स हि षष्ठप्रमाणगोचरः। अयन्तु अहं सुखीतिवदपरोक्षः अभावस्य प्रत्यक्षत्वाभ्युपगमेऽप्ययमनुभवो नात्मज्ञानाभावविषयः; अनुभववेलायामपि ज्ञानस्य विद्यमानत्वात्, अविद्यमानत्वे ज्ञानाभावप्रतीत्यनुपपत्तेश्च॥</p>
<p>एतदुक्तं भवति – अहमज्ञ इत्यस्मिन्नुभवे अहमित्यात्मनोऽभावधर्मितया ज्ञानस्य च प्रतियोगितयाऽवगतिरस्ति वा, न वा? अस्ति चेद्विरोधादेव न ज्ञानाभावानुभवसम्भवः। नो चेद्धर्मिप्रतियोगिज्ञानसव्यपेक्षा ज्ञानाभावानुभवस्सुतरां न सम्भवति। ज्ञानाभावस्यानुमेयत्वे अभावाख्यप्रमाणविषयत्वे चेयमनुपपत्तिस्समाना। अस्याज्ञानस्य भावरूपत्वे धर्मिप्रतियोगिज्ञानसद्भावेऽपि विरोधाभावादयमनुभवो भावरूपाज्ञानविषय एवाभ्युपगन्तव्यः – इति।</p>
<h2 id="भवरपजञनसय-सकषचतनयवरधतवशङकपरहर">भावरूपाज्ञानस्य साक्षिचैतन्यविरोधित्वशङ्कापरिहारौ</h2>
<p>ननु च – भावरूपमप्यज्ञानं वस्तुयाथात्म्यावभासरूपेण साक्षिचैतन्येन विरुध्यते। मैवम् – साक्षिचैतन्यं न वस्तुयाथात्म्यविषयम्, अपि तु अज्ञानविषयम्; अन्यथा मिथ्यार्थावभासानुपपत्तेः। न ह्यज्ञानविषयेण ज्ञानेनाज्ञानं निवर्त्यत इति न विरोधः।</p>
<p>ननु चेदं भावरूपमप्यज्ञानं विषयविशेषव्यावृत्तमेव साक्षिचैतन्यस्य विषयो भवति। स विषयः प्रमाणानधीनसिद्धिरिति कथमिव साक्षिचैतन्येनास्मदर्थव्यावृत्तं अज्ञानं विषयीक्रियते ।</p>
<p>नैष दोषः, सर्वमेव वस्तुजातं ज्ञाततया अज्ञाततया वा साक्षिचैतन्यस्य विषयभूतम्। तत्र जडत्वेन ज्ञाततया सिध्यत एव प्रमाणव्यवधानापेक्षा। अजडस्य तु प्रत्यग्वस्तुनस्स्वयं सिध्यतो न प्रमाणव्यवधानापेक्षेति सदैवाज्ञानस्य व्यावर्तकत्वेनावभासो युज्यते। तस्मान्न्यायोपबृंहितेन प्रत्यक्षेण भावरूपमेवाज्ञानं प्रतीयते।</p>
<h2 id="भवरपसयजञनसय-अनमनत-सदधशङक">भावरूपस्याज्ञानस्य अनुमानतः सिद्धिशङ्का</h2>
<p>तदिदं भावरूपमज्ञामनुमानेनापि सिद्ध्यति। विवादाध्यासितं प्रमाणज्ञानं स्वप्रागभावव्यतिरिक्तस्वविषयावरण-स्वनिवर्त्यस्वदेशगतवस्त्वन्तरपूर्वकम्, अप्रकाशितार्थप्रकाशकत्वात्, अन्धकारे प्रथमोत्पन्नप्रदीपप्रभावत् इति।</p>
<h2 id="तमस-दरवयतवसमरथनम">तमसो द्रव्यत्वसमर्थनम्</h2>
<p>आलोकाभावमात्रं वा रूपं दर्शनाभावमात्रं वा तमो न द्रव्यान्तरम्, तत्कथं भावरूपाज्ञानसाधने निदर्शनतयोपन्यस्यत इति चेत्; उच्यते बहुलत्वविरलत्वाद्यवस्थायोगेन रूपवत्तया चोपलब्धेर्द्रव्यान्तरमेव तम इति निरवद्यमिति॥</p>
<h2 id="भवरपजञननरसरमभ-ततर-नवरतयनवरतकवरधशच">भावरूपाज्ञाननिरासारम्भः, तत्र निवर्त्यनिवर्तकविरोधश्च</h2>
<p>अत्रोच्यते – अहमज्ञो मामन्यं च न जानामि इत्यत्रोपपत्तिसहितेन केवलेन च प्रत्यक्षेण न भावरूपमज्ञानं प्रतीयते। यस्तु ज्ञानप्रागभावविषयत्वे विरोध उक्तः, स हि भावरूपाज्ञानेऽपि तुल्यः। विषयत्वेनाश्रयत्वेन चाज्ञानस्य व्यावर्तकया प्रत्यगर्थः प्रतिपन्नो वा, अप्रतिपन्नो वा?। प्रतिपन्नश्चेत्; तत्स्वरूपज्ञाननिवर्त्यं तदज्ञानं तस्मिन्प्रतिपन्ने कथमिव तिष्ठति। अप्रतिपन्नश्चेद्व्यावर्तकाश्रयविषयज्ञान शून्यमज्ञानं कथमनुभूयेत ॥</p>
<h2 id="वशदवशदवभगत-अवरधशङक-ततपरहरशच">विशदाविशदविभागात् अविरोधशङ्का, तत्परिहारश्च</h2>
<p>अथ विशदस्वरूपावभासोऽज्ञानविरोधी, अविशदस्वरूपं तु प्रतीयत इत्याश्रयविषयज्ञाने सत्यपि नाज्ञानानुभवविरोधः- इति। हन्त तर्हि ज्ञानप्रागभावोऽपि विशदस्वरूपविषयः। आश्रयप्रतियोगिज्ञानं तु अविशदस्वरूपविषयमिति न कश्चिद्विशेषोऽन्यत्राभिनिवेशात् ॥</p>
<h2 id="अजञनसय-भवरपतवऽप-सपकषत">अज्ञानस्य भावरूपत्वेऽपि सापेक्षता</h2>
<p>भावरूपस्य अज्ञानस्यापि ह्यज्ञानमिति सिध्यतः प्रागभावसिद्धाविव सापेक्षत्वमस्त्येव; तथा हि अज्ञानमिति ज्ञानाभावस्तदन्यस्तद्विरोधी वा? त्रयाणामपि तत्स्वरूपज्ञानापेक्षाऽवश्याश्रयणीया। यद्यपि
तमस्स्वरूपप्रतिपत्तौ प्रकाशापेक्षा न विद्यते; तथाऽपि प्रकाशविरोधीत्यनेनाकारेण प्रतिपत्तौ प्रकाशप्रतिपत्त्यपेक्षाऽस्त्येव। भवदभिमताज्ञानं न कदाचित्स्वरूपेण सिद्ध्यति अपित्वज्ञानमित्येव । तथा सति ज्ञानाभाववत्तदपेक्षत्वं समानम् ॥</p>
<h2 id="अजञनसय-जञनपरगभवतसमरथनम">अज्ञानस्य ज्ञानप्रागभावतासमर्थनम्</h2>
<p>ज्ञानप्रागभावस्तु भवताऽप्यभ्युपगम्यते। प्रतीयते चेत्युभयाभ्युपेतो ज्ञानप्रागभाव एव अहमज्ञो मामन्यं च न जानामि इत्यनुभूयत इत्यभ्युपगन्तव्यम् ॥</p>
<h2 id="अजञ-इत-परतयकषसय-भवरपजञनवषयतव-परतकलतरक">अज्ञः इति प्रत्यक्षस्य भावरूपाज्ञानविषयत्वे प्रतिकूलतर्कः</h2>
<p>नित्यमुक्तस्वप्रकाशचैतन्यैकस्वरूपस्य ब्रह्मणोऽज्ञानानुभवश्च न संभवति, स्वानुभवस्वरूपत्वात्। स्वानुभवस्वरूपमपि तिरोहितस्वरूपमज्ञानमनुभवतीति चेत्; किमिदं तिरोहितस्वरूपत्वम्। अप्रकाशित- स्वरूपत्वमिति चेत्, स्वानुभवस्वरूपस्य कथमप्रकाशित-स्वरूपत्वम्। स्वानुभवस्वरूपस्यापि अन्यतोऽप्रकाशितस्वरूपत्वमापद्यत इति चेत्; एवं तर्हि प्रकाशाख्यधर्मानभ्युपगमेन प्रकाशस्यैव स्वरूपत्वादन्यतस्स्वरूपनाश एव स्यादिति पूर्वमेवोक्तम्॥</p>
<h2 id="भवरपजञनवषयतव-दषणनतरम">भावरूपाज्ञानविषयत्वे दूषणान्तरम्</h2>
<p>किञ्च – ब्रह्मस्वरूपतिरोधानहेतुभूतमेतदज्ञानं स्वयमनुभूतं सत् ब्रह्म तिरस्करोति। ब्रह्म तिरस्कृत्य स्वयं तदनुभविवषयो भवतीत्यन्योन्याश्रयणम्॥</p>
<p>अनुभूतमेव तिरस्करोतीति चेत्, यद्यतिरोहितस्वरूपमेव ब्रह्माज्ञानमनुभवति; तदा तिरोधानकल्पना निष्प्रयोजना स्यात्; अज्ञानस्वरूपकल्पना च। ब्रह्मणोऽज्ञानादर्शनवत् अज्ञानकार्यतयाऽभिमतप्रपञ्चदर्शनस्यापि सम्भवात्। किञ्च – ब्रह्मणोऽज्ञानानुभवः किं स्वतोऽन्यतो वा? स्वतश्चेदज्ञानानुभवस्य स्वरूपप्रयुक्तत्वेन अनिर्मोक्षस्स्यात्। अनुभूतिस्वरूपस्य ब्रह्मणोऽज्ञानानुभवस्वरूपत्वेन मिथ्यारजतबाधकज्ञानेन रजतानुभवस्यापि निवृत्तिवन्निवर्तक-ज्ञानेनाज्ञानानुभूतिरूपब्रह्मस्वरूपनिवृत्तिर्वा। अन्यतश्चेत्, किं तदन्यत्? अज्ञानान्तरमिति चेत्; अनवस्था स्यात्। ब्रह्म तिरस्कृत्यैव स्वयमनुभवविषयो भवतीति चेत्; तथा सतीदमज्ञानं काचादिवत् स्वसत्तया ब्रह्म तिरस्करोतीति ज्ञानबाध्यत्वमज्ञानस्य न स्यात्॥</p>
<p>अथेदमज्ञानं स्वयमनादि, ब्रह्मणस्स्वसाक्षित्वं ब्रह्मस्वरूपतिरस्कृतिं च युगपदेव करोति। अतो नानवस्थादयो दोषा इति नैतत्; स्वानुभवस्वरूपस्य ब्रह्मणस्स्वरूपतिरस्कृतिमन्तरेण साक्षित्वापादनायोगात्। हेत्वन्तरेण तिरस्कृतमिति चेत्, तर्ह्यस्यानादित्वमपास्तम्। अनवस्था च पूर्वोक्ता। अतिरस्कृतस्वरूपस्यैव साक्षित्वापादने ब्रह्मणस्स्वानुभवैकतानता च न स्यात्॥</p>
<h2 id="परवकतवशदवशदवभसदषणम">पूर्वोक्तविशदाविशदावभासदूषणम्</h2>
<p>अपि च – अविद्यया ब्रह्मणि तिरोहिते तद्ब्रह्म न किञ्चिदपि प्रकाशते? उत किञ्चित्प्रकाशते? पूर्वस्मिन् कल्पे प्रकाशमात्रस्वरूपस्य ब्रह्मणोऽप्रकाशे तुच्छतापत्तिरसकृदुक्ता। उत्तरस्मिन्कल्पे सच्चिदानन्दैकरसे ब्रह्मणि कोऽयमंशस्तिरस्क्रियते; को वा प्रकाशते? निरंशे निर्विशेषे प्रकाशमात्रे वस्तुन्याकारद्वयासम्भवेन तिरस्कारः प्रकाशश्च युगपन्न संगच्छेते। अथ सच्चिदानन्दैकरसं ब्रह्म अविद्यया तिरोहितस्वरूपमविशदमिव लक्ष्यत इति प्रकाशमात्रस्वरूपस्य विशदताऽविशदता वा किंरूपा। एतदुक्तं भवति – यस्सांशस्सविशेषः प्रकाशविषयः; तस्य सकलावभासो विशदावभासः, कतिपयविशेष रहितावभासश्चाविशदावभासः। तत्र य आकारोऽप्रतिपन्नस्तस्मिन्नंशे प्रकाशाभावादेव प्रकाशावैशद्यं न विद्यते। यच्चांशः प्रतिपन्नस्तस्मिन्नंशे तद्विषयप्रकाशो विशद एव। अतस्सर्वत्र प्रकाशांशे अवैशद्यं न संभवति। विषयेऽपि स्वरूपे प्रतीयमाने तद्गतकतिपयविशेषाप्रतीतिरेवावैशद्यम्। तस्मादविषये निर्विशेषे प्रकाशमात्रे ब्रह्मणि स्वरूपे प्रकाशमाने तद्गतकतिपयविशेषाप्रतीतिरूपावैशद्यं नामाज्ञानकार्यं न संभवति।</p>
<h2 id="वशदवशदवभससयव-मखनतरण-दषणम">विशदाविशदावभासस्यैव मुखान्तरेण दूषणम्</h2>
<p>अपि च – इदमविद्याकार्यमवैशद्यं तत्त्वज्ञानोदयान्निवर्तते न वा? अनिवृत्तावपवर्गाभावः। निवृत्तौ च वस्तु किं रूपमिति विवेचनीयम्। विशदस्वरूपमिति चेत्; तद्विशदस्वरूपं प्रागस्ति; न वा? अस्ति चेदविद्याकार्यमवैशद्यं तन्निवृत्तिश्च न स्याताम्। नो चेन्मोक्षस्य कार्यतया अनित्यता स्यात्॥</p>
<h2 id="दषणनतरण">दूषणान्तराणि</h2>
<p>अस्याज्ञानस्याश्रयानिरूपणादेवासंभवः पूर्वमेवोक्तः। अपि च – अपरमार्थदोषमूलभ्रमवादिना निरधिष्ठानभ्रमासंभवोऽपि दुरुपपादः; भ्रमहेतुभूतदोषाश्रयत्ववदधिष्ठानापारमार्थ्येऽपि भ्रमोपपत्तेः। ततश्च सर्वशून्यत्वमेव स्यात्॥</p>
<h2 id="उकतजञन-अनमनपरमणदषणम">उक्ताज्ञाने अनुमानप्रमाणदूषणम्</h2>
<p>यदुक्तमनुमानेनापि भावरूपमज्ञानं सिध्यतीति; तदयुक्तम्; अनुमानासंभवात्। ननूक्तमनुमानम्। सत्यमुक्तम्। दुरुक्तं तु तत्; अज्ञानेऽप्यनभिमताज्ञानान्तरसाधनेन विरुद्धत्वाद्धेतोः। तत्राज्ञानान्तरासाधने हेतोरनैकान्त्यम्। साधने च तदज्ञानमज्ञानसाक्षित्वं निवारयति। ततश्चाज्ञानकल्पना निष्फला स्यात् ॥</p>
<h2 id="अनमन-दषणनतरम">अनुमाने दूषणान्तरम्</h2>
<p>दृष्टान्तश्च साधनविकलः; दीपप्रभाया अप्रकाशितार्थप्रकाशकत्वाभावात्। सर्वत्र ज्ञानस्यैव हि प्रकाशकत्वम्। सत्यपि दीपे ज्ञानेन विना विषयप्रकाशाभावात्। इन्द्रियाणामपि ज्ञानोत्पत्तिहेतुत्वमेव; न प्रकाशकत्वम्। प्रदीपप्रभायास्तु चक्षुरिन्द्रियस्य ज्ञानमुत्पादयतो विरोधितमोनिरसनद्वारेण उपकारकत्वमात्रमेव। प्रकाशकज्ञानोत्पत्तौ व्याप्रियमाणचक्षुरिन्द्रियोपकारकहेतुत्वमपेक्ष्य दीपस्य प्रकाशकत्वव्यवहारः। नास्माभिर्ज्ञानतुल्य-प्रकाशकत्वाभ्युपगमेन दीपप्रभा निदर्शिता। अपि तु ज्ञानस्यैव स्वविषयावरणनिरसनपूर्वक-प्रकाशकत्वमङ्गीकृत्येति चेन्न, न हि विरोधिनिरसनमात्रं प्रकाशकत्वम्; अपि त्वर्थपरिच्छेदः। व्यवहारयोग्यतापादानमिति यावत्। तत्तु ज्ञानस्यैव। यद्युपकारकाणामपि अप्रकाशितार्थप्रकाशकत्वमङ्गीकृतं, तर्हीन्द्रियाणामुपकारकतमत्वेनाप्रकाशितार्थ-प्रकाशकत्वं अङ्गीकरणीयम्। तथा सति तेषां स्वनिवर्त्य-??वस्त्वन्तरपूर्वकत्वाभावाद्धेतोः अनैकान्त्यमित्यलमनेन॥</p>
<h2 id="भवरपजञननमनसय-परतकलतरकपरहत">भावरूपाज्ञानानुमानस्य प्रतिकूलतर्कपराहतिः</h2>
<p>प्रतिप्रयोगाश्च – 1. विवादाध्यासिमज्ञानं न ज्ञानमात्रब्रह्माश्रयम्; अज्ञानत्वात्; शुक्तिकाद्यज्ञानवत्। ज्ञात्राश्रयं हि तत्। 2. विवादाध्यासितमज्ञानं न ज्ञानमात्रब्रह्मावरणम्; अज्ञानत्वात्, शुक्तिकाद्यज्ञानवत्। विषयावरणं हि तत्। 3. विवादाध्यासितमज्ञानं न ज्ञाननिवर्त्यम्; ज्ञानविषयानावरणत्वात्; यत् ज्ञाननिवर्त्यमज्ञानं तत् ज्ञानविषयावरणम्। यथा शुक्तिकाद्यज्ञानम्। 4. ब्रह्म नाज्ञानास्पदम्, ज्ञातृत्वविरहात्; घटादिवत्। 5. ब्रह्म नाज्ञानावरणम्; ज्ञानाविषयत्वात्। यदज्ञानावरणं तज्ज्ञानविषयभूतम्; यथा शुक्तिकादि। 6. ब्रह्म न ज्ञाननिवर्त्याज्ञानम्; ज्ञानाविषयत्वात्। यत् ज्ञाननिर्त्याज्ञानं, तज्ज्ञानविषयभूतम्; यथा शुक्तिकादि। 7. विवादाध्यासितं प्रमाणज्ञानं स्वप्रागभावातिरक्ताज्ञानपूर्वकं न भवति, प्रमाणज्ञानत्वात्, भवदभिमताज्ञानसाधनप्रमाणज्ञानवत् । 8. ज्ञानं न वस्तुनो विनाशकम्, शक्तिविशेषोपबृंहणविरहे सति ज्ञानत्वात्। यद्वस्तुनो विनाशकं तच्छक्तिविशेषोपबृंहितं ज्ञानमज्ञानं च दृष्टम्; यथेश्वरयोगिप्रभृतिज्ञानम्; यथा च मुद्गरादि। 9. भावरूपमज्ञानं न ज्ञानविनाश्यम्; भावरूपत्वात्, घटादिवदिति।</p>
<h2 id="अनतम-परतकलतरक-वयपतभङगशङकपरहर">अन्तिमे प्रतिकूलतर्के व्याप्तिभङ्गशङ्कापरिहारौ</h2>
<p>अथोच्येत – बाधकज्ञानेन पूर्वज्ञानोत्पन्नानां भयादीनां विनाशो दृश्यते – इति। नैवम् – न हि ज्ञानेन तेषां विनाशः; क्षणिकत्वेन तेषां स्वयमेव विनाशात्; कारणनिवृत्त्या च पश्चादनुत्पत्तेः। क्षणिकत्वं च तेषां ज्ञानवदुत्पत्तिकारणसन्निधान एवोपलब्धेः; अन्यथाऽनुपलब्धेश्चावगम्यते। अक्षणिकत्वे च भयादीनां भयादिहेतुभूतज्ञानसन्ततावविशेषेण सर्वेषां ज्ञानानां भयाद्युत्पत्तिहेतुत्वेनानेकभयोपलब्धिप्रसङ्गाच्च॥</p>
<h2 id="अवदयनमनपरयगदषणम">अविद्यानुमानप्रयोगदूषणम्</h2>
<p>स्वप्रागभावव्यतिरिक्तवस्त्वन्तरपूर्वकमिति व्यर्थविशेषणोपादानेन प्रयोगकुशलता चाऽविष्कृता। अतोऽनुमानेनापि न भावरूपाज्ञानसिद्धिः।</p>
<h2 id="अवदयय-परमणनतरसयपयभव">अविद्यायां प्रमाणान्तरस्याप्यभावः</h2>
<p>श्रुतितदर्थापत्तिभ्यामज्ञानासिद्धिरनन्तरमेव वक्ष्यते। मिथ्यार्थस्य हि मिथ्यैवोपादानं भवितुमर्हातीत्येतदपि न विलक्षणत्वात् (ब्र.सू.२.१.४) इत्यधिकरणन्यायेन परिह्रियते। अतोऽनिर्वचनीयाज्ञानविषया न काचिदपि प्रतीतिरस्ति।</p>
<h2 id="खयतवचररमभ">ख्यातिविचारारम्भः</h2>
<p>प्रतीतिभ्रान्तिबाधैरपि न तथाऽभ्युपगमनीयम्। प्रतीयमानमेव हि प्रतीतिभ्रान्तिबाधविषयः। आभिः प्रतीतिभिः प्रतीत्यन्तरेण चानुपलब्धमासां विषय इति न युज्यते कल्पयितुम्॥</p>
<h2 id="अनरवचनयखयत">अनिर्वचनीयख्यातिः</h2>
<p>शुक्त्यादिषु रजतादिप्रतीतेः, प्रतीतिकालेऽपि तन्नास्तीति बाधेन चान्यस्यान्यथाभानायोगाच्च सदसदनिर्वचनीयमपूर्वमेवेदं रजतं दोषवशात् प्रतीयत इति कल्पनीयमिति चेत्;</p>
<h2 id="अनयथखयतरपरहरयत">अन्यथाख्यातेरपरिहार्यता</h2>
<p>न; तत्कल्पनायामप्यन्यस्यान्यथाभानस्यावर्जनीयत्वात्; अन्यथाभानाभ्युपगमादेव ख्यातिप्रवृत्तिबाध-भ्रमत्वानामुपपत्तेः अत्यन्तापरिदृष्टाकारणकवस्तुकल्पनायोगात् । कल्प्यमानं हीदमनिर्वचनीयम्, न तावदनिर्वचनीयमिति प्रतीयते; अपि तु परमार्थरजतमित्येव। अनिर्वचनीयमित्येव प्रतीतं चेत्; भ्रान्तिबाधयोः प्रवृत्तेरप्यसम्भवः। अतोऽन्यस्यान्यथाभानविरहे प्रतीतिप्रवृत्तिबाधभ्रमत्वानामनुपपत्तेः तस्यापरिहार्यत्वाच्च; शुक्त्यादिरेव रजताद्याकारेणावभासत इति भवताभ्युपगन्तव्यम्। ख्यात्यन्तरवादिनां च सुदूरमपि गत्वाऽन्यथावभासोऽवश्याश्रयणीयः -असत्ख्यातिपक्षे सदात्मना; आत्मख्यातिपक्षेऽर्थात्मना; अख्यातिपक्षेऽपि अन्यविशेषणमन्यविशेषणत्वेन; ज्ञानद्वयमेकत्वेन च; विषयासद्भावपक्षेऽपि विद्यमानत्वेन॥</p>
<h2 id="अनरवचनयतपतत-अकरणकत">अनिर्वचनीयोत्पत्तेः अकारणकता</h2>
<p>किञ्च – अनिर्वचनीयमपूर्वरजतमत्र जातमिति वदता तस्य जन्मकारणं वक्तव्यम्; न तावत्तत्प्रतीतिः तस्यास्तद्विषयत्वेन तदुत्पत्तेः प्रागात्मलाभायोगात्। निर्विषया जाता तदुत्पाद्य तदेव विषयीकरोतीति महतामिदमुपपादनम्। अथेन्द्रियादिगतो दोषः, तन्न; तस्य पुरुषाश्रयत्वेनार्थगत-कार्यस्योत्पादकत्वायोगात्। नापीन्द्रियाणि, तेषां ज्ञानकारणत्वात्। नापि दुष्टानीन्द्रियाणि, तेषामपि स्वकार्यभूते ज्ञान एव हि विशेषकरत्वम् अनादिमिथ्याज्ञानोपादानत्वं तु पूर्वमेव निरस्तम्॥</p>
<h2 id="अनरवचनयसय-बदधशबदनवयनयमनपपतत">अनिर्वचनीयस्य बुद्धिशब्दान्वयनियमानुपपत्तिः</h2>
<p>किञ्च – अपूर्वमनिर्वचनीयमिदं वस्तुजातं रजतादिबुद्धिशब्दाभ्यां कथमिव विषयीक्रियते, न घटादिबुद्धिशब्दाभ्याम्। रजतादिसादृश्यादिति चेत्; तर्हि तत्सदृशमित्येव प्रतीतिशब्दौ स्याताम्। रजतादिजातियोगादिति चेत्; सा किं परमार्थभूता; अपरमार्थभूता वा; न तावत्परमार्थभूता, तस्या अपरमार्थान्वयायोगात्। नाप्यपरमार्थभूता, परमार्थान्वयायोगात्। अपरमार्थे परमार्थबुद्धिशब्दयोः निर्वाहकत्वायोगाच्चेत्यलमपरिणतकुतर्कनिरसनेन॥</p>
<h2 id="सरवतरबधत-यथरथखयत">सर्वत्राबाधिता यथार्थख्यातिः</h2>
<p>अथवा</p>
<p>यथार्थं सर्वविज्ञानमिति वेदविदां मतम् ।श्रुतिस्मृतिभ्यस्सर्वस्य सर्वात्मत्वप्रतीतितः॥</p>
<p>बहुस्यां (छा.६.२.३) इतिसङ्कल्पपूर्वसृष्ट्याद्युपक्रमे।</p>
<p>तासां त्रिवृतमेकैकां (छां.६.३.३) इति श्रुत्यैव चोदितम्॥</p>
<p>त्रिवृत्करणमेवं हि प्रत्यक्षेणोपलभ्यते । यदग्नेरोहितं रूपं तेजसस्तदपामपि॥</p>
<p>शुक्लं कृष्णं पृथिव्याश्चेत्यग्नावेव त्रिरूपता।</p>
<p>श्रुत्यैव दर्शिता तस्मात्सर्वे सर्वत्र सङ्गताः॥</p>
<p>पुराणे चैवमेवोक्तं वैष्णवे सृष्ट्युपक्रमे॥</p>
<p>नानावीर्याः पृथग्भूतास्ततस्ते संहतिं विना।</p>
<p>नाशक्नुवन् प्रजास्स्रष्टुमसमागम्य कृत्स्नशः॥</p>
<p>समेत्यान्योन्यसंयोगं परस्परसमाश्रयाः।</p>
<p>महदाद्या विशेषान्ता ह्यण्डमित्यादिना ततः॥ (वि.पु.१.२.५२,५३,५४)</p>
<p>सूत्रकारोऽपि भूतानां त्रिरूपत्वं तथाऽवदत्।</p>
<p>त्रयात्मकत्वात्तु भूयस्त्वात् (ब्र.सू.३.१.२) इति तेनाभिधाभिदा॥</p>
<p>सोमाभावे च पूतीकग्रहणं श्रुतिचोदितम् ।</p>
<p>सोमावयवसद्भावादिति न्यायविदो विदुः॥</p>
<p>व्रीह्यभावे च नीवारग्रहणं व्रीहिभावतः।</p>
<p>तदेव सदृशं तस्य यत्तद्द्रव्यैकदेशभाक् ॥</p>
<p>शुक्त्यादौ रजतादेश्च भावः श्रुत्यैव बोधितः।</p>
<p>रूप्यशुक्त्यादिनिर्देशभेदो भूयस्त्वहेतुकः॥</p>
<p>रूप्यादिसदृशश्चायं शुक्त्यादिरुपलभ्यते।</p>
<p>अतस्तस्यात्र सद्भावः प्रतीतेरपि निश्चितः॥</p>
<p>कदाचिच्चक्षुरादेस्तु दोषाच्छुक्त्यंशवर्जितः।</p>
<p>रजतांशो गृहीतोऽतो रजतार्थी प्रवर्तते॥ दोषहानौ तु शुक्त्यंशे गृहीते तन्निवर्तते।</p>
<p>अतो यथार्थं रूप्यादिविज्ञानं शुक्तिकादिषु॥ बाध्यबाधकभावोऽपि भूयस्त्वेनोपपद्यते।</p>
<p>शुक्तिभूयस्त्ववैकल्यसाकल्यग्रहरूपतः॥</p>
<p>नातो मिथ्यार्थसत्यार्थविषयत्वनिबन्धनः। एवं सर्वस्य सर्वत्वे व्यवहारव्यवस्थितिः॥</p>
<h2 id="सवपनरथसतयतसमरथनम">स्वाप्नार्थसत्यतासमर्थनम्</h2>
<p>स्वप्ने च प्राणिनां पुण्यपापानुगुणं भगवतैव तत्तत्पुरुषमात्रानुभाव्याः तत्तत्कालावसानाः तथाभूताश्चार्थास्सृज्यन्ते। तथा हि श्रुतिः स्वप्नविषया न तत्र रथा न रथयोगा न पन्थानो भवन्ति। अथ रथान् रथयोगान्पथस्सृजते। न तत्राऽनन्दा मुदः प्रमुदो भवन्ति। अथानन्दान्मुदः प्रमुदस्सृजते। न तत्र वेशान्ताः पुष्करिण्यस्स्रवन्त्यो भवन्ति। अथ वेशान्तान्पुष्करिण्यः स्रवन्त्यस्सृजते। स हि कर्ता (बृ.६.३.१०) इति । यद्यपि
सकलेतरपुरुषानुभाव्यतया तदानीं न भवन्ति। तथाऽपि तत्तत्पुरुषमात्रानुभाव्यतया तथाविधानर्थानीश्वरस्सृजति। स हि कर्ता। तस्य सत्यसङ्कल्पस्याऽश्चर्य-शक्तेस्तथाविधं कर्तृत्वं सम्भवतीत्यर्थः। य एषु सुप्तेषु जागर्ति कामं कामं पुरुषो निर्मिमाणः। तदेव शुक्रं तद्ब्रह्म तदेवामृतमुच्यते। तस्मिंल्लोकाश्श्रितास्सर्वे तदु नात्येति कश्चन (कठ.२.५.८) इति च। सूत्रकारोऽपि सन्ध्ये सृष्टिराह हि (ब्र.सू.३.२.१) निर्मातारं चैके पुत्रादयश्च (ब्र.सू.३.२.२) इति सूत्रद्वयेन स्वाप्नेष्वर्थेषु जीवस्य स्रष्टृत्वमाशङ्क्य मायामात्रं तु कार्त्स्न्येनानभिव्यक्तस्वरूपत्वात् (ब्र.सू.३.२.३) इत्यादिना – न जीवस्य सङ्कल्पमात्रेण स्रष्टृत्वमुपपद्यते। जीवस्य स्वाभाविकसत्यसङ्कल्पत्वादेः कृत्स्नस्य संसारदशायामनभिव्यक्त-स्वरूपत्वात्, ईश्वरस्यैव तत्तत्पुरुषमात्रानुभाव्यतया आश्चर्यभूता सृष्टिरियम्। तस्मिंल्लोकाः श्रितास्सर्वे तदु नात्येति कश्चन इति परमात्मैव तत्र स्रष्टेत्यवगम्यत इति परिहरति ॥</p>
<h2 id="सवपनरथसतयतवनपपततशङकपरहर">स्वाप्नार्थसत्यत्वानुपपत्तिशङ्कापरिहारः</h2>
<p>अपवरकादिषु शयानस्य स्वप्नदृशः स्वदेहेनैव देशान्तरगमनराज्याभिषेक-शिरश्छेदादयश्च पुण्यपापफलभूताः शयानदेहसरूपसंस्थानदेहान्तरसृष्ट्योपपद्यन्ते॥</p>
<h2 id="भरमवशषष-यथरथयपपदनम">भ्रमविशेषेषु याथार्थ्योपपादनम्</h2>
<p>पीतशङ्खादौ तु नयनवर्तिपित्तद्रव्यसंभिन्ना नायनरश्मयश्शङ्खादिभिस्संयुज्यन्ते। तत्र पित्तगतपीतिमाभिभूतश्शङ्खगतशुक्लिमा न गृह्यते। अतस्सुवर्णानुलिप्तशङ्खवत् पीतश्शङ्ख इति प्रतीयते। पित्तद्रव्यं तद्गतपीतिमा चातिसौक्ष्म्यात्पार्श्वस्थैर्न गृह्यते। पित्तोपहतेन तु स्वनयननिष्क्रान्ततयाऽति-सामीप्यात् सूक्ष्ममपि गृह्यते। तद्ग्रहणजनितसंस्कारसचिवनायनरश्मिभिः दूरस्थमपि गृह्यते॥</p>
<p>जपाकुसुमसमीपवर्तिस्फटिकमणिरपि तत्प्रभाभिभूततया रक्त इति गृह्यते। जपाकुसुमप्रभा विततापि स्वच्छद्रव्यसंयुक्ततया स्फुटतरमुपलभ्यत इत्युपलब्धिव्यवस्थाप्यमिदम्।</p>
<p>मरीचिकाजलज्ञानेऽपि तेजः पृथिव्योरप्यम्बुनो विद्यमानत्वादिन्द्रियदोषेण तेजः पृथिव्योरग्रहणाददृष्टवशाच्चाम्बुनो ग्रहणाद्यथार्थत्वम्।</p>
<p>अलातचक्रेऽप्यलातस्य द्रुततरगमनेन सर्वदेशसंयोगादन्तरालाग्रहणात्तथा प्रतीतिरुपपद्यते। चक्रप्रतीतावपि
अन्तरालाग्रहणपूर्वक-तत्तद्देशसंयुक्ततत्तद्वस्तुग्रहणमेव। क्वचिदन्तरालाभावात् अन्तरालाग्रहणम्, क्वचिच्छैघ्र्यादग्रहणमिति विशेषः। अतस्तदपि यथार्थम्।</p>
<p>दर्पणादिषु निजमुखादिप्रतीतिरपि यथार्था। दर्पणादिप्रतिहतगतयो हि नायनरश्मयो दर्पणादिदेशग्रहणपूर्वकं निजमुखादि गृह्णन्ति। तत्रापि अतिशैघ्र्यादन्तरालाग्रहणात्तथा प्रतीतिः॥</p>
<p>दिङ्मोहेऽपि दिगन्तरस्यास्यां दिशि विद्यमानत्वाददृष्टवशेनैतद्दिगंशवियुक्तो दिगन्तरांशो गृह्यते। अतो दिगन्तरप्रतीतिर्यथार्थैव।</p>
<p>द्विचन्द्रज्ञानादावपि अङ्गुल्यवष्टम्भतिमिरादिभिर्नायन-तेजोगतिभेदेन सामग्रीभेदात्सामग्री-द्वयमन्योन्यनिरपेक्षं चन्द्रग्रहणद्वयहेतुर्भवति। तत्रैका सामग्री स्वदेशविशिष्टं चन्द्रं गृह्णाति। द्वितीया तु किञ्चिद्वक्रगतिश्चन्द्रसमीपदेशग्रहणपूर्वकं चन्द्रं स्वदेशवियुक्तं गृह्णाति। अतस्सामग्रीद्वयेन युगपद्देशद्वयविशिष्टचन्द्रग्रहणे ग्रहणभेदेन ग्राह्याकारभेदादेकत्वग्रहणाभावाच्च द्वौ चन्द्राविति भवति प्रतीतिविशेषः। देशान्तरस्य तद्विशेषणत्वं देशान्तरस्य, अगृहीतस्वदेशचन्द्रस्य च निरन्तरग्रहणेन भवति। तत्र सामग्रीद्वित्वं पारमार्थिकम्। तेन देशद्वयविशिष्टचन्द्रग्रहणद्वयं च पारमार्थिकम्।</p>
<p>ग्रहणद्वित्वेन चन्द्रस्यैव ग्राह्याकारद्वित्वं च पारमार्थिकम्। तत्र विशेषणद्वयविशिष्ट-चन्द्रग्रहणद्वयस्यैक एव चन्द्रो ग्राह्य इति ग्रहणे प्रत्यभिज्ञानवत् केवलचक्षुषः सामर्थ्याभावाच्चाक्षुषज्ञानं तथैवावतिष्ठते। द्वयोश्चक्षुषोरेक-सामग्र्यन्तर्भावेऽपि तिमिरादिदोषभिन्नं चाक्षुषं तेजस्सामग्रीद्वयं भवतीति कार्यकल्प्यम्। अपगते तु दोषे स्वदेशविशिष्टस्य चन्द्रस्यैकग्रहणवेद्यत्वादेकश्चन्द्र इति भवति प्रत्ययः। दोषकृतं तु सामग्रीद्वित्वं तत्कृतं ग्रहणद्वित्वं तत्कृतं ग्राह्याकारद्वित्वं चेति निरवद्यम्।</p>
<p>अतस्सर्वं विज्ञानजातं यथार्थमिति सिद्धम्। ख्यात्यन्तराणां दूषणानि तैस्तैर्वादिभिरेव प्रपञ्चितानीति न तत्र यत्नः क्रियते।</p>
<p>अथवा किमनेन बहुनोपपादानप्रकारेण।</p>
<p>प्रत्यक्षानुमानागमाख्यं प्रमाणजातमागमगम्यं च निरस्तिनिखिलदोषगन्धं अनवधिकातिशय-असंख्येयकल्याणगुणगणं सर्वज्ञं, सत्यसङ्कल्पं परं ब्रह्माभ्युपगच्छतां किं न सेत्स्यति। किं नोपपद्यते।</p>
<p>भगवता हि परेण ब्रह्मणा क्षेत्रज्ञपुण्यपापानुगुणं तद्भोग्यत्वायाखिलं जगत्सृजता सुखदुःखोपेक्षाफलानुभवानुभाव्याः पदार्थास्सर्वसाधारणानुभवविषयाः, केचन तत्तत्पुरुषमात्रानुभव-विषयाः तत्तत्कालावसानास्तथातथाऽनुभाव्यास्सृज्यन्ते। तत्र बाध्यबाधकभावः सर्वानुभवविषयतया तद्रहिततया चोपपद्यत इति सर्वं समञ्जसम्॥</p>
<h2 id="शरतयदभ-न-अनरवचनयजञनसदध">श्रुत्यादिभिः न अनिर्वचनीयाज्ञानसिद्धिः</h2>
<p>यत्पुनस्सदसदिनर्वचनीयमज्ञानं श्रुतिसिद्धमिति; तदसत् अनृतेन हि प्रत्यूढाः (छा.८प्र.३.ख.२) इत्यादिष्वनृतशब्दस्यानिर्वचनीयानभिधायित्वात्। ऋतेतरविषयो ह्यनृतशब्दः। ऋतमिति कर्मवाचि। ऋतं पिबन्तौ (कठ.१.३.१) इति वचनात्। ऋतं – कर्मफलाभिसंधिरहितं परमपुरुषाराधनवेषं तत्प्राप्तिफलम्। अत्र तद्व्यतिरिक्तं सांसारिकफलं कर्म अनृतं ब्रह्मप्राप्तिविरोधि एतं ब्रह्मलोकं न विन्दन्ति अनृतेन हि प्रत्यूढाः (छा.८.३.१) इति वचनात्॥</p>
<p>नासदासीन्नो सदासीत् (यजु.२.अष्टक.८.प्र.९.अनु) इत्यत्रापि सदसच्छब्दौ
चिदचिद्व्यष्टिविषयौ। उत्पत्तिवेलायां सत्त्यच्छब्दाभिहितयोश्चिदचिद्व्यष्टिभूतयोर्वस्तुनोरप्ययकाले अचित्समष्टिभूते तमश्शब्दाभिधेये वस्तुनि प्रलयप्रतिपादनपरत्वादस्य वाक्यस्य। नात्र कस्यचित्सदसदनर्वचनीयतोच्यते; सदसतोः कालविशेषे असद्भावमात्रवचनात्। अत्र तमश्शब्दाभिहितस्याचित्समष्टित्वं श्रुत्यन्तरादवगम्यते – अव्यक्तमक्षरे लीयते। अक्षरं तमसि लीयते (सुबाल.२) इति ॥</p>
<h2 id="तमशशबदसय-शरतगतसय-अनरवचनयजञनपरतवशङकपरहर">तमश्शब्दस्य श्रुतिगतस्य अनिर्वचनीयाज्ञानपरत्वशङ्कापरिहारौ</h2>
<p>सत्यम् तमश्शब्देनाचित्समष्टिरूपायाः प्रकृतेस्सूक्ष्मावस्थोच्यते। तस्यास्तु मायां तु प्रकृतिं विद्यात् (श्वेताश्वतर.४.१०) इति मायाशब्देनाभिधानादनिर्वचनीयत्वमिति चेत्; नैतदेवम् – मायाशब्दस्यानिर्वचनीयवाचित्वं न दृष्टमिति। मायाशब्दस्य मिथ्यापर्यायत्वेनानिर्वचनीय-वाचित्वमिति चेत्; तदपि नास्ति । न हि सर्वत्र मायाशब्दो मिथ्याविषयः; आसुरराक्षसास्त्रादिषु सत्येष्वेव मायाशब्दप्रयोगात्। यथोक्तम् –</p>
<p>तेन मायासहस्रं तच्छम्बरस्याऽशुगामिना।</p>
<p>बालस्य रक्षता देहमेकैकश्येन सूदितम् ॥ इति॥   (विष्णु.पु.१.१९.१०)</p>
<h2 id="मयशबद-सपरमण">मायाशब्दः सप्रमाणः</h2>
<p>अतो मायाशब्दो विचित्रार्थसर्गकराभिधायी। प्रकृतेश्च मायाशब्दाभिधानं विचित्रार्थसर्गकरत्वादेव। अस्मान्मायी सृजते विश्वमेतत्तस्मिंश्श्चान्यो मायया सन्निरुद्धः (श्वे.४.९) इति मायाशब्द-वाच्यायाः प्रकृतेर्विचित्रार्थसर्गकरत्वं दर्शयति। परमपुरुषस्य च तद्वत्तामात्रेण मायित्वमुच्यते, नाज्ञत्वेन। जीवस्यैव हि मायया निरोधश्श्रूयते। तस्मिंश्चान्यो मायया सन्निरुद्धः इति, अनादिमायया सुप्तो यदा जीवः प्रबुध्यते (मा.उ.२.२१) इति च। इन्द्रो मायाभिः पुरुरूप ईयते (बृह.४.६.१९) इत्यत्रापि विचित्राश्शक्तयोऽभिधीयन्ते। अत एव हि भूरि त्वष्टेव राजति
इत्युच्यते। न हि मिथ्याभिभूतः कश्चिद्विराजते। मम माया दुरत्यया (भ.गीता.७.१४) इत्यत्रापि गुणमयीति वचनात्सैव त्रिगुणात्मिका प्रकृतिरुच्यत इति न श्रुतिभिस्सदसदनर्वचनीयाज्ञानप्रतिपादनम्॥</p>
<h2 id="शरतयरथपततय-अनरवचनयजञनसदध-दषणम">श्रुत्यर्थापत्त्या अनिर्वचनीयाज्ञानसिद्धेः दूषणम्</h2>
<p>नाप्यैक्योपदेशानुपपत्या; न हि तत्त्वमसि (छां.६.८.७) इति जीवपरयोरैक्योपदेशे सति सर्वज्ञे सत्यसङ्कल्पे सकलजगत्सर्गस्थितिविनाशहेतुभूते तच्छब्दादवगते प्रकृते ब्रह्मणि विरुद्धाज्ञानपरिकल्पनाहेतुभूता काचिदप्यनुपपत्तिर्दृश्यते। ऐक्योपदेशस्तु त्वं शब्देनापि जीवशरीरकस्य ब्रह्मण एवाभिधानादुपपन्नतरः। अनेन जीवेनाऽत्मनाऽनुप्रविश्य नामरूपे व्याकरवाणि (छा.६.३.२) इति सर्वस्य वस्तुनः परमात्मपर्यन्तस्यैव हि नामरूपभाक्त्वमुक्तम्। अतो न ब्रह्माज्ञानपरिकल्पनम्॥</p>
<h2 id="बरहमजञनसय-इतहस-परणभयमसदध">ब्रह्माज्ञानस्य इतिहास-पुराणाभ्यामसिद्धिः</h2>
<p>इतिहासपुराणयोरपि न ब्रह्माज्ञानवादः क्वचिदपि दृश्यते। ननु ज्योर्तीषि विष्णुः (वि.पु.२.१२.३७) इति ब्रह्मैकमेव तत्त्वमिति प्रतिज्ञाय, ज्ञानस्वरूपो भगवन्यतोऽसौ (वि.पु.२.१२.३८) इति शैलाब्धिधरादिभेदभिन्नस्य जगतो ज्ञानैकस्वरूपब्रह्माज्ञानविजृम्भितत्वमभिधाय यदा तु शुद्धं निजरूपि (वि.पु.२.१२.३९) इति ज्ञानस्वरूपस्यैव ब्रह्मणः स्वस्वरूपावस्थितिवेलायां वस्तुभेदाभावदर्शनेन अज्ञानविजृम्भितत्वमेव स्थिरीकृत्य वस्त्वस्ति किं (वि.पु.२.१२.४०), मही घटत्वम् (वि.पु.२.१२.४१) इति श्लोकद्वयेन जगदुपलब्धिप्रकारेणापि वस्तुभेदानामसत्यत्वमुपपाद्य तस्मान्न विज्ञानमृते (वि.पु.२.१२.४२) इति प्रतिज्ञातं ब्रह्मव्यतिरक्तस्यासत्यत्वमुपसंहृत्य विज्ञानमेकम् (वि.पु.२.१२.४३) इति ज्ञानस्वरूपे ब्रह्मणि भेददर्शननिमित्ताज्ञानमूलं निजकर्मैवेति स्फुटीकृत्य ज्ञानं विशुद्धम् (वि.पु.२.१२.४४) इति ज्ञानस्वरूपस्य ब्रह्मणः स्वरूपं विशोध्य सद्भाव एवं भवतो मयोक्तः (वि.पु.२.१२.४५) इति ज्ञानस्वरूपस्य ब्रह्मण एव सत्यत्वं नान्यस्य; अन्यस्य चासत्यत्वमेव; तस्य भुवनादेस्सत्यत्वं व्यावहारिकमिति तत्त्वं तवोपदिष्टमिति ह्युपदेशो दृश्यते।</p>
<p>नैतदेवम्; अत्र भुवनकोशस्य विस्तीर्णं स्वरूपमुक्त्वा, पूर्वमनुक्तं रूपान्तरं संक्षेपतः श्रूयताम् (वि.पु.२.१२.३६) इत्यारभ्याभिधीयते।</p>
<h2 id="बरहमण-परवमनकत-रपनतरम">ब्रह्मणः पूर्वमनुक्त रूपान्तरम्</h2>
<p>चिदचिन्मिश्रे जगति चिदंशो वाङ्मनसागोचर-स्वसंवेद्यस्वरूपभेदो ज्ञानैकाकारतया अस्पृष्टप्राकृतभेदोऽविनाशित्वेनास्तिशब्दवाच्यः। अचिदंशस्तु चिदंशकर्मनिमित्तपरिणामभेदो विनाशीति नास्तिशब्दाभिधेयः। उभयं तु परब्रह्मभूतवासुदेवशरीरतया तदात्मकमित्येतद्रूरूपं संक्षेपेणात्राभिहितम्॥</p>
<h2 id="परतजञतरथपपदनम">प्रतिज्ञातार्थोपपादनम्</h2>
<p>तथाहि – यदम्बु वैष्णवः कायस्ततो विप्र वसुन्धरा।</p>
<p>पद्माकारा समुद्भूता पर्वताब्ध्यादिसंयुता॥ (वि.२.१२.३७)</p>
<p>इत्यम्बुनो विष्णोश्शरीरत्वेनाम्बुपरिणामभूतं ब्रह्माण्डमपि विष्णोः कायः, तस्य च विष्णुरात्मेति सकलश्रुतिगततादात्म्योपदेशोपबृंहणरूपस्य सामानाधिकरण्यस्य ज्योतींषि विष्णुः इत्यारभ्य वक्ष्यमाणस्य शरीरात्मभाव एव निबन्धनमित्याहुः।</p>
<p>अस्मिन् शास्त्रे पूर्वमप्येतदसकृदुक्तम् – तानि सर्वाणि तद्वपुः (वि.पु.१.२.८६), तत्सर्वं वै हरेस्तनुः, स एव सर्वभूतात्मा विश्वरूपो यतोऽव्ययः (वि.पु.१.२.६९) इति। तदिदं शरीरात्मभावायत्तं तादात्म्यं सामानाधिकरण्येन व्यपदिश्यते ज्योतींषि विष्णुः इति।</p>
<h2 id="असत-नसतयतमकतय-जगदवभगवध">अस्ति नास्त्यात्मकतया जगद्विभागविधा</h2>
<p>अत्रास्त्यात्मकं नास्त्यात्मकं च जगदन्तर्गतं वस्तु विष्णोः कायतया विष्ण्वात्मकमित्युक्तम्। इदमस्त्यात्मकम्, इदं नास्त्यात्मकम्, अस्य च नास्त्यात्मकत्वे हेतुरयमित्याह ज्ञानस्वरूपो भगवान् यतोऽसौ इति। अशेषक्षेत्रज्ञात्मनाऽवस्थितस्य भगवतो ज्ञानमेव स्वाभाविकं रूपम्। न देवमनुष्यादिवस्तुरूपम्। यत एवं, तत एवाचिद्रूपदेवमनुष्यशैलाब्धिधरादयश्च
तद्विज्ञानविजृम्भिताः; तस्य ज्ञानैकाकारस्य सतो दैवाद्याकारेण स्वात्मवैविध्यानुसन्धानमूला देवाद्याकारानुसन्धानमूलकर्ममूला इत्यर्थः। यतश्चाचिद्वस्तु क्षेत्रज्ञकर्मानुगुणपरिणामास्पदं, ततस्तन्नास्तिशब्दाभिधेयम्, इतरदस्तिशब्दाभिधेयमित्यर्थादुक्तं भवति। तदेव विवृणोति – यदा तु शुद्धं निजरूपि इति। यदैतत् ज्ञानैकाकारमात्मवस्तु देवाद्याकारेण स्वात्मनि वैविध्यानुसन्धानमूलसर्वकर्मक्षयान्निर्दोषं परिशुद्धं निजरूपि भवति, तदा देवाद्याकारेणैकीकृत्यात्म-कल्पनामूलकर्मफलभूतास्तद्भोगार्था वस्तुषु वस्तुभेदा न भवन्ति। ये देवादिषु वस्तुष्वात्मतयाभिमतेषु भोग्यभूता देवमनुष्यशैलाब्धिधरादिवस्तुभेदाः; ते तन्मूलभूतकर्मसु विनष्टेषु न भवन्तीत्यचिद्वस्तुनः कादाचित्कावस्थाविशेषयोगितया नास्तिशब्दाभिधेयत्वम्, इतरस्य सर्वदा निजसिद्धज्ञानैकाकारत्वेन अस्तिशब्दाभिधेयत्वमित्यर्थः। प्रतिक्षणमन्यथाभूततया कादाचित्कावस्थायोगिनोऽचिद्वस्तुनो नास्तिशब्दाभिधेयत्वमेवेत्याह – वस्त्वस्ति किम् इति। अस्तिशब्दाभिधेयो ह्यादिमध्यपर्यन्तहीनस्सततैकरूपः पदार्थः तस्य कदाचिदपि नास्तिबुध्यनर्हात्वात्। अचिद्वस्तु किञ्चित् क्वचिदपि तथा भूतं न दृष्टचरम्। ततः किमित्यत्राह – यच्चान्यथात्वम् (वि.पु.२.१२.४१) इति । यद्वस्तु प्रतिक्षणमन्यथात्वं याति; तदुत्तरोत्तरावस्थाप्राप्त्या पूर्वपूर्वावस्थां जहातीति तस्य पूर्वावस्थस्योत्तरावस्थायां न प्रतिसंधानमस्ति। अतस्सर्वदा तस्य नास्तिशब्दाभिधेयत्वमेव। तथा ह्युपलभ्यत इत्याह मही घटत्वम् इति। स्वकर्मणा देवमनुष्यादिभावेन स्तिमितात्मनिश्चयैस्स्वभोग्यभूतमचिद्वस्तु प्रतिक्षणमन्यथाभूतमालक्ष्यते – अनुभूयत इत्यर्थः। एवं सति किमप्यचिद्वस्त्वस्तिशब्दार्हामादिमध्यपर्यन्तहीनं सततैकरूपं आलक्षितमस्ति किम्? न ह्यस्तीत्यभिप्रायः। यस्मादेवम्, तस्मात् ज्ञानस्वरूपात्मव्यतिरिक्तं अचिद्वस्तु कदाचित्किञ्चित् केवलास्तिशब्दवाच्यं न भवतीत्याह – तस्मान्न विज्ञानमृते इति। आत्मा तु सर्वत्र ज्ञानैकाकारतया देवादिभेदप्रत्यनीकस्वरूपोऽपि देवादिशरीरप्रवेशहेतुभूतस्वकृतविविधकर्ममूलदेवादिभेदभिन्नात्मबुद्धिभिस्तेनतेन रूपेण बहुधाऽनुसंहित इति तद्भेदानुसंधानं नात्मस्वरूपप्रयुक्तमित्याह – विज्ञानमेकम् इति॥</p>
<p>आत्मस्वरूपं तु कर्मरहितम्, तत एव मलरूपप्रकृतिस्पर्शरहितम्। ततश्च तत्प्रयुक्तशोकमोहलोभाद्यशेषहेयगुणासङ्गि, उपचयापचयानर्हातयैकम्, तत एव सदैकरूपम्। तच्च वासुदेवशरीरमिति तदात्मकम्, अतदात्मकस्य कस्यचिदप्यभावादित्याह – ज्ञानं विशुद्धम् इति। चिदंशस्सदैकरूपतया सर्वदाऽस्तिशब्दवाच्यः। अचिदंशस्तु क्षणपरिणामित्वेन सर्वदा नाशगर्भ इति सर्वदा नास्तिशब्दाभिधेयः। एवंरूपचिदचिदात्मकं जगद्वासुदेवशरीरं तदात्मकमिति जगद्याथात्म्यं सम्यगुक्तमित्याह – सद्भाव एवम् इति। अत्र सत्यम्, असत्यम् इति यदस्ति यन्नास्ति इति प्रक्रान्तस्योपसंहारः। एतत् ज्ञानैकाकारतया समम्, अशब्दगोचरस्वरूपभेदमेवाचिन्मिश्रं भुवनाश्रितं देवमनुष्यादिरूपेण सम्यग्व्यवहारार्हा- भेदं यद्वर्तते; तत्र हेतुः कर्मैवेत्युक्तमित्याह – एतत्तु यत् (वि.पु.२.१३.४५) इति। तदेव विवृणोति – यज्ञः पशुः (वि.पु.२१२.४७) इति । जगद्याथात्म्य-ज्ञानप्रयोजनं मोक्षोपायतनमित्याह यच्चैतत् (वि.पु.२.१२.४६) इति।</p>
<h2 id="शलकन-परकतरथननगणत">श्लोकानां परोक्तार्थाननुगुणता</h2>
<p>अत्र निर्विशेषे परे ब्रह्मणि तदाश्रये सदसदिनर्वचनीये चाज्ञाने, जगतस्तत्कल्पितत्वे चाऽनुगुणं किञ्चिदपि पदं न दृश्यते ॥</p>
<p>अस्तिनास्तिशब्दाभिधेयं चिदचिदात्मकं कृत्स्नं जगत् परमस्य परेशस्य परस्य ब्रह्मणो विष्णोः कायत्वेन तदात्मकम्; ज्ञानैकाकारस्याऽत्मनो देवादिविविधाकारानुभवे ऽचित्परिणामे च हेतुर्वस्तुयाथात्म्यज्ञानविरोधि क्षेत्रज्ञानां कर्मैवेति प्रतिपादनात् अस्तिनास्तिसत्यासत्यशब्दानां च सदसदनिर्वचनीयवस्त्वभिधानासामर्थ्याच्च । नास्त्यसत्यशब्दावस्तिसत्यशब्दविरोधिनौ। अतश्च ताभ्यामसत्त्वं हि प्रतीयते; नानिर्वचनीयत्वम्।</p>
<p>अत्र चाचिद्वस्तुनि नास्त्यसत्यशब्दौ न तुच्छत्वमिथ्यात्वपरौ प्रयुक्तौ; अपि तु विनाशित्वपरौ। वस्त्वस्ति किम्, महीघटत्वम् इत्यत्रापि विनाशित्वमेव ह्युपपादितम्; न निष्प्रमाणकत्वं, ज्ञानबाध्यत्वं वा; एकेनाकारेणैकस्मिन् कालेऽनुभूतस्य कालान्तरे परिणामविशेषेणान्यथोपलब्ध्या नास्तित्वोपपादनात्। तुच्छत्वं हि प्रमाणसंबन्धानर्हात्वम्। बाधोऽपि यद्देशकालादिसम्बन्धितया यदस्तीत्युपलब्धम्; तस्य तद्देशकालादिसम्बन्धितया नास्तीत्युपलब्धिः; न तु कालान्तरेऽनुभूतस्य कालान्तरे परिणामादिना नास्तीत्युपलब्धिः; कालभेदेन विरोधाभावात्। अतो न मिथ्यात्वम्॥</p>
<p>एतदुक्तं भवति – ज्ञानस्वरूपमात्मवस्तु आदिमध्यपर्यन्तहीनं सततैकस्वरूपमिति स्वत एव सदाऽस्तिशब्दवाच्यम्। अचेतनं तु क्षेत्रज्ञभोग्यभूतं तत्कर्मानुगुणपरिणामि विनाशीति सर्वदा नास्त्यर्थगर्भमिति नास्त्यसत्यशब्दाभिधेयमिति॥ यथोक्तम्</p>
<p>यत्तु कालान्तरेणापि नान्यसंज्ञामुपैति वै।</p>
<p>परिणामादिसंभूतां तद्वस्तु नृप तच्च किम्॥     (वि.पु.२.१३.१००)</p>
<p>अनाशी परमार्थश्च प्राज्ञैरभ्युपगम्यते।</p>
<p>तत्तु नास्ति न संदेहो नाशिद्रव्योपपादितम्॥  (वि.पु.२.१४.२४) इति॥</p>
<p>देशकालकर्मविशेषापेक्षया अस्तित्वनास्तित्वयोगिनि वस्तुनि केवलास्तिबुद्धिबोध्यत्वं अपरमार्थ इत्युक्तम्। आत्मन एव केवलास्तिबुद्धिबोध्यत्वमिति स परमार्थ इत्युक्तम्।</p>
<h2 id="दशशलकयकतरथनवद">दशश्लोक्युक्तार्थानुवादः</h2>
<p>श्रोतुश्च मैत्रेयस्य –</p>
<p>विष्ण्वाधारं यथा चैतत्त्रैलोक्यं समवस्थितम्।</p>
<p>परमार्थश्च मे प्रोक्तो यथाज्ञानं प्रधानतः॥   (वि.पु.२.२.२)</p>
<p>इत्यनुभाषणाच्च, ज्योतींषि विष्णुः इत्यादिसामानाधिकरण्यस्याऽत्मशरीरभाव एव निबन्धनम्; चिदचिद्वस्तुनोश्चास्तिनास्तिशब्दप्रयोगनिबन्धनं ज्ञानस्याकर्मनिमित्तस्वाभाविकरूपत्वेन प्राधान्यम्; अचिद्वस्तुनश्च तत्कर्मनिमित्तपरिणामित्वेनाप्राधान्यमिति प्रतीयते॥</p>
<h2 id="वदनतन-नरवशषबरहमवजञनन-अवदयनवततपरतवशङक-परहर">वेदान्तानां निर्विशेषब्रह्मविज्ञानेन अविद्यानिवृत्तिपरत्वशङ्का-परिहारौ</h2>
<p>यदुक्तं – निर्विशेषब्रह्मविज्ञानादेवाविद्यानिवृत्तिं वदन्ति श्रुतयः – इति। तदसत्, वेदाहमेतं पुरुषं महान्तम्। आदित्यवर्णं तमसः परस्तात्। तमेवं विद्वानमृत इह भवति। नान्यः पन्था विद्यतेऽयनाय (तै.पु.सू.३.१२.१३), सर्वे निमेषा जज्ञिरे विद्युतः पुरुषादधि (महानारा), न तस्येशे कश्चन तस्य नाम महद्यशः (महानारायणं), य एनं विदुरमृतास्ते भवन्ति (महानारायणं १.८.९.१०) इत्याद्यनेकवाक्यविरोधात्। ब्रह्मणस्सविशेषत्वादेव सर्वाण्यपि वाक्यानि सविशेषज्ञानादेव मोक्षं वदन्ति। शोधकवाक्यान्यपि सविशेषमेव ब्रह्म प्रतिपादयन्तीत्युक्तम्॥</p>
<h2 id="तततवमसयदसमनधकरणयनयथऽनपपततय-नरवशषसदध-नरस">तत्त्वमस्यादिसामानाधिकरण्यान्यथाऽनुपपत्त्या निर्विशेषसिद्धेः निरासः</h2>
<p>तत्त्वमस्यादिवाक्येषु सामानाधिकरण्यं न निर्विशेषवस्त्वैक्यपरम्, तत्त्वंपदयोः सविशेषब्रह्माभिधायित्वात्। तत्पदं हि सर्वज्ञं सत्यसङ्कल्पं जगत्कारणं ब्रह्म परामृशति तदैक्षत बहु स्याम् इत्यादिषु तस्यैव प्रकृतत्वात्। तत्समानाधिकरणं त्वं पदं च अचिद्विशिष्टजीवशरीरकं ब्रह्म प्रतिपादयति, प्रकारद्वयावस्थितैकवस्तुपरत्वात्सामानाधिकरण्यस्य। प्रकारद्वयपरित्यागे प्रवृत्तिनिमित्तभेदासंभवेन सामानाधिकरण्यमेव परित्यक्तं स्यात्; द्वयोः पदयोर्लक्षणा च।</p>
<p>सोऽयं देवदत्तः इत्यत्रापि न लक्षणा, भूतवर्तमानकालसंबन्धितयैक्यप्रतीत्यविरोधात्। देशभेदविरोधश्च कालभेदेन परिहृतः।</p>
<h2 id="परपकष-दषणनतरम">परपक्षे दूषणान्तरम्</h2>
<p>तदैक्षत बहु स्याम् इत्युपक्रमविरोधश्च। एकविज्ञानेन सर्वविज्ञानप्रतिज्ञानं च न घटते। ज्ञानस्वरूपस्य निरस्तनिखिलदोषस्य सर्वज्ञस्य समस्तकल्याणगुणात्मकस्याज्ञानं तत्कार्यानन्त-अपुरुषार्थाश्रयत्वं च भवति॥</p>
<h2 id="समनधकरणयसय-बधरथतनरस">सामानाधिकरण्यस्य बाधार्थतानिरासः</h2>
<p>बाधार्थत्वे च सामानाधिकरण्यस्य त्वंतत्पदयोरधिष्ठानलक्षणा निवृत्तिलक्षणा चेति लक्षणादयस्त एव दोषाः॥</p>
<p>इयांस्तु विशेषः – नेदं रजतिमितिवदप्रतिपन्नस्यैव बाधस्यागत्या परिकल्पनम्; तत्पदेनाधिष्ठानातिरेकिधर्मानुपस्थापनेन बाधानुपपत्तिश्च। अधिष्ठानं तु प्राक्तिरोहितमतिरोहित-स्वरूपं तत्पदेनोपस्थाप्यत इति चेन्न,
प्रागधिष्ठानाप्रकाशे तदाश्रयभ्रमबाधयोरसंभवात्। भ्रमाश्रयमधिष्ठानमतिरोहितमिति चेत्; तदेवाधिष्ठानस्वरूपं भ्रमविरोधीति तत्प्रकाशे सुतरां न तदाश्रयभ्रमबाधौ। अतोऽधिष्ठानातिरेकि-पारमार्थिकधर्मतत्तिरोधानानभ्युपगमे भ्रान्तिबाधौ दुरुपपादौ। अधिष्ठाने हि पुरुषमात्राकारे प्रतीयमाने तदतिरेकिणि पारमार्थिके राजत्वे तिरोहिते सत्येव व्याधत्वभ्रमः। राजत्वोपदेशेन च तन्निवृत्तिर्भवति; नाधिष्ठानमात्रोपदेशेन; तस्य प्रकाशमानत्वेनानुपदेश्यत्वात्; भ्रमानुपमर्दित्वाच्च॥</p>
<h2 id="सवपकष-उकतदषणमभव">स्वपक्षे उक्तदोषाणामभावः</h2>
<p>जीवशरीरकजगत्कारणब्रह्मपरत्वे मुख्यवृत्तं पदद्वयम्। प्रकारद्वयविशष्टैकवस्तुप्रतिपादनेन सामानाधिकरण्यं च सिद्धम्। निरस्तनिखलदोषस्य समस्तकल्याणगुणात्मकस्य ब्रह्मणो जीवान्तर्यामित्वमप्यैश्वर्यमपरं प्रतिपादितं भवति। उपक्रमानुकूलता च। एकविज्ञानेन सर्वविज्ञानप्रतिज्ञोपपत्तिश्च; सूक्ष्मचिदचिद्वस्तुशरीरस्यैव ब्रह्मणस्स्थूलचिदचिद्वस्तुशरीरत्वेन कार्यत्वात् तमीश्वराणां परमं महेश्वरम् (श्वे.६.७) पराऽस्य शक्तिर्विविधैव श्रूयते (श्वे.६.८) अपहतपाप्मा …. सत्यकामस्सत्यसङ्कल्पः (छां.८.१.६) इत्यादिश्रुत्यन्तराविरोधश्च॥</p>
<h2 id="तततवमस-इतयतर-उददशयपदयवभगचनतयऽप-न-नरवशषवसतवकयसदध">तत्त्वमसि इत्यत्र उद्देश्योपादेयविभागचिन्तयाऽपि न निर्विशेषवस्त्वैक्यसिद्धिः</h2>
<p>तत्त्वमसि इत्यत्रोद्देश्योपादेयविभागः कथमिति चेत्; नात्र किञ्चिदुद्दिश्य किमपि विधीयते; ऐतदात्म्यमिदं सर्वम् (छा.६.८.७) इत्यनेनैव प्राप्तत्वात्। अप्राप्ते हि शास्त्रमर्थवत्। इदं सर्वमिति सजीवं जगन्निर्दिश्य ऐतदात्म्यमिति तस्यैष आत्मेति तत्र प्रतिपादितम्। तत्र च हेतुरुक्तः – सन्मूलास्सोम्येमास्सर्वाः प्रजास्सदायतनास्सत्प्रतिष्ठाः (छा.६.८.३) इति; सर्वं खल्विदं ब्रह्म तज्जलानितिशान्तः (छां.३.१४.१.) इतिवत्॥</p>
<h2 id="बरहम-तदतरय-तदतमयसय-शररतमभवकततव-शरतय">ब्रह्म-तदितरयोः तादात्म्यस्य शरीरात्मभावकृतत्वे श्रुतयः</h2>
<p>तथा श्रुत्यन्तराणि च ब्रह्मणस्तद्व्यतिरिक्तस्य चिदचिद्वस्तुनश्च शरीरात्मभावमेव तादात्म्यं वदन्ति – अन्तः प्रविष्टश्शास्ता जनानां सर्वात्मा (तै.आर.३.११.२०), यः पृथिव्यां तिष्ठन् पृथिव्या अन्तरो यं पृथिवी न वेद यस्य पृथिवी शरीरं यः पृथिवीमन्तरो यमयति स त आत्माऽन्तर्याम्यमृतः (बृ.५.७.३), य आत्मनि तिष्ठन्नात्मनोऽन्तरो यमात्मा न वेद यस्याऽत्मा शरीरं य आत्मानमन्तरो यमयति स त आत्माऽन्तर्याम्यमृतः (बृ.५.७.२२), यः पृथिवीमन्तरे संचरन् इत्यारभ्य यस्य मृत्युश्शरीरम् यं मृत्युर्न वेद एष सर्वभूतान्तरात्माऽपहतपाप्मा दिव्यो देव एको नारायणः (सुबा.७), तत्सृष्ट्वा। तदेवानुप्राविशत्। तदनुप्रविश्य। सच्चत्यच्चाभवत् (तै.आन.६.२) इत्यादीनि। अत्रापि – अनेन जीवेनाऽत्मनाऽनुप्रविश्य नामरूपे व्याकरवाणि (छां.६.३.२) इति ब्रह्मात्मकजीवानुप्रवेशेनैव सर्वेषां वस्तुत्वं शब्दवाच्यत्वं च प्रतिपादितम्। तदनुप्रविश्य। सच्च त्यच्चाभवत् (तै.आन.६.२) इत्यनेनैकार्थ्याज्जीवस्यापि ब्रह्मात्मकत्वं ब्रह्मानुप्रवेशादेवेत्यवगम्यते।</p>
<h2 id="ऐतदतमयशबदरथवयखयनगमनम">ऐतदात्म्यशब्दार्थव्याख्यानिगमनम्</h2>
<p>अतश्चिदचिदात्मकस्य सर्वस्य वस्तुजातस्य ब्रह्मतादात्म्यमात्मशरीरभावादेव इत्यवगम्यते। तस्मात् ब्रह्मव्यतिरिक्तस्य कृत्स्नस्य तच्छरीत्वेनैव वस्तुत्वात्तस्य प्रतिपादकोऽपि शब्दस्तत्पर्यन्तमेव स्वार्थमभिदधाति।
अतस्सर्वशब्दानां लोकव्युत्पत्त्यवगततत्तत्पदार्थविशिष्ट-ब्रह्माभिधायित्वं सिद्धमिति ऐतदात्म्यमिदं सर्वम् इति प्रतिज्ञातार्थस्य तत्त्वमसि इति सामानाधिकरण्येन विशेषे उपसंहारः॥</p>
<p>अतो निर्विशेषवस्त्वैक्यवादिनः, भेदाभेदवादिनः, केवलभेदवादिनश्च वैयधिकरण्येन सामानाधिकरण्येन च ब्रह्मात्मभावोपदेशास्सर्वे परित्यक्तास्स्युः। एकस्मिन्वस्तुनि कस्य तादात्म्यमुपदिश्यते? तस्यैवेति चेत्; तत्स्ववाक्येनैवावगतमिति न तादात्म्योपदेशावसेयमस्ति किञ्चित्। कल्पितभेदनिरसनमिति चेत्; तत्तु न सामानाधिकरण्यतादात्म्योपदेशावसेयमित्युक्तम्। सामानाधिकरण्यं तु ब्रह्मणि प्रकारद्वयप्रतिपादनेन विरोधमेवाऽवहेत्। भेदाभेदवादे तु ब्रह्मण्येवोपाधिसंसर्गात्तत्प्रयुक्ता जीवगता दोषा ब्रह्मण्येव प्रादुःष्युरिति निरस्तनिखिलदोषकल्याणगुणात्मकब्रह्मात्मभावोपदेशा हि विरोधादेव परित्यक्तास्स्युः। स्वाभाविकभेदाभेदवादेऽपि ब्रह्मणस्स्वत एव जीवभावाभ्युपगमात् गुणवद्दोषाश्च स्वाभाविका भवेयुरिति निर्दोषब्रह्मतादात्म्योपदेशो विरुद्ध एव। केवलभेदवादिनां चात्यन्तभिन्नयोः केनापि प्रकारेणैक्यासंभवादेव ब्रह्मात्मभावोपदेशा न संभवन्तीति सर्ववेदान्तपरित्यागस्स्यात्॥</p>
<h2 id="परवपकषपकषय-सवपकष-वलकषणयम">पूर्वपक्षापेक्षया स्वपक्षे वैलक्षण्यम्</h2>
<p>निखिलोपिनषत्प्रसिद्धं कृत्स्नस्य ब्रह्मशरीरभावमातिष्ठमानैः कृत्स्नस्य ब्रह्मात्मभावोपदेशास्सर्वे सम्यगुपपादिता भवन्ति। जातिगुणयोरिव द्रव्याणामपि शरीरभावेन विशेषणत्वेन गौरश्वो मनुष्यो देवो जातः पुरुषः कर्मभिः इति सामानाधिकरण्यं लोकवेदयोर्मुख्यमेव दृष्टचरम्।</p>
<p>जातिगुणयोरपि द्रव्यप्रकारत्वमेव खण्डो गौः, शुक्लः पटः इति सामानाधिकरण्यनिबन्धनम्। मनुष्यत्वादिविशिष्ट-पिण्डानामप्यात्मनः प्रकारतयैव पदार्थत्वात् मनुष्यः पुरुषष्षण्डो योषिदात्मा जातः इति सामानाधिकरण्यं सर्वत्रानुगतमिति प्रकारत्वमेव सामानाधिकरण्यनिबन्धनम्, न परस्परव्यावृत्ता जात्यादयः ॥</p>
<p>स्वनिष्ठानामेव हि द्रव्याणां कदाचित् क्वचिद्द्रव्यविशेषणत्वे मत्वर्थीयप्रत्ययो दृष्टः, दण्डी कुण्डली इति; न पृथक् प्रतिपत्तिस्थित्यनर्हाणां द्रव्याणाम्; तेषां विशेषणत्वं सामानाधिकरण्यावसेयमेव॥</p>
<h2 id="शररशररभवसथल-समनधकरणयसय-लकषणकतवशङकपरहर">शरीरशरीरिभावस्थले सामानाधिकरण्यस्य लाक्षणिकत्वशङ्कापरिहारौ</h2>
<p>यदि गौरश्वो मनुष्यो देवः पुरुषो योषित् षण्ड आत्मा कर्मभिर्जातः इत्यत्र खण्डो मुण्डो गौः, शुक्लः पटः, कृष्णः पटः इति जातिगुणवदात्मप्रकारत्वं मनुष्यादिशरीराणामिष्यते; तर्हि जातिव्यक्त्योरिव प्रकारप्रकारिणोश्शरीरात्मनोरपि नियमेन सह प्रतिपत्तिस्स्यात्; न चैवं दृश्यते। न हि नियमेन गोत्वादिवदात्माश्रयतयैवाऽत्मना सह मनुष्यादिशरीरं पश्यन्ति। अतो मनुष्य आत्मा इति सामानाधिकरण्यं लाक्षणिकमेव। नैतदेवम्; मनुष्यादिशरीराणामप्यात्मैकाश्रयत्वम्, तदेकप्रयोजनत्वम्, तत्प्रकारत्वं च जात्यादितुल्यम्। आत्मैकाश्रयत्वमात्मविश्लेषे शरीरविनाशादवगम्यते। आत्मैकप्रयोजनत्वं च तत्कर्मफलभोगार्थतयैव सद्भावात्। तत्प्रकारत्वमपि देवो मनुष्य इत्यात्मविशेषणतयैव प्रतीतेः। एतदेव हि गवादिशब्दानां व्यक्तिपर्यन्तत्वे हेतुः। एतत्स्वभावविरहादेव दण्डकुण्डलादीनां विशेषणत्वे दण्डी, कुण्डली इति मत्वर्थीयप्रत्ययः। देवमनुष्यादिपिण्डानामात्मैकाश्रयत्वतदेकप्रयोजनत्वतत्प्रकारत्वस्वभावात् देवो मनुष्य आत्मा इति लोकवेदयोस्सामानाधिकरण्येन व्यवहारः। जातिव्यक्त्योर्नियमेन सह प्रतीतिरुभयोश्चाक्षुषत्वात्। आत्मनस्त्वचाक्षुषत्वाच्चक्षुषा शरीरग्रहणवेलायामात्मा न गृह्यते। पृथग्ग्रहणयोग्यस्य प्रकारतैकस्वरूपत्वं दुर्घटिमिति मा वोचः; जात्यादिवत्तदेकाश्रयत्वतदेकप्रयोजनत्व-तद्विशेषणत्वैश्शरीरस्यापि तत्प्रकारतैकस्वभावत्वावगमात्। सहोपलम्भनियमस्त्वेकसामग्री-वेद्यत्वनिबन्धन इत्युक्तम्। यथा चक्षुषा पृथिव्यादेः गन्धरसादिसम्बन्धित्वं स्वाभाविकमपि न गृह्यते एवं चक्षुषा गृह्यमाणं शरीरमात्मप्रकारतैकस्वभावमपि न तथा गृह्यते; आत्मग्रहणे चक्षुषस्सामर्थ्याभावात् नैतावता शरीरस्य तत्प्रकारत्वस्वभावविरहः। तत्प्रकारतैकस्वभावत्वमेव सामानाधिकरण्यनिबन्धनम्। आत्मप्रकारतया प्रतिपादनसमर्थस्तु शब्दस्सहैव प्रकारतया प्रतिपादयति ॥</p>
<h2 id="शबदसय-शररपरयनतनभधयतवशङक-परहर">शब्दस्य शरीरिपर्यन्तानभिधायित्वशङ्का-परिहारौ</h2>
<p>ननु च शाब्देऽपि व्यवहारे शरीरशब्देन शरीरमात्रं गृह्यत इति नात्मपर्यन्तता शरीरशब्दस्य। नैवम्; आत्मप्रकारभूतस्यैव शरीरस्य पदार्थविवेकप्रदर्शनाय निरूपणान्निष्कर्षकशब्दोऽयम्; यथा गोत्वं शुक्लत्वमाकृतिर्गुणः इत्यादिशब्दाः॥</p>
<p>अतो गवादिशब्दवद्देवमनुष्यादिशब्दा आत्मपर्यन्ताः ॥</p>
<h2 id="चदचदवचन-शबदन-परमतमपरयनतभधयत">चिदचिद्वाचिनां शब्दानां परमात्मपर्यन्ताभिधायिता</h2>
<p>एवं देवमनुष्यादिपिण्डविशिष्टानां जीवानां परमात्मशरीरतया तत्प्रकारत्वात् जीवात्मवाचिनश्शब्दाः परमात्मपर्यन्ताः। अतः परस्य ब्रह्मणः प्रकारतयैव चिदचद्वस्तुनः पदार्थत्वमिति तत्सामानाधिकरण्येन प्रयोगः। अयमर्थो वेदार्थसंग्रहे समर्थितः।</p>
<h2 id="मतनतरष-समनधकरणयनपपतत">मतान्तरेषु सामानाधिकरण्यानुपपत्तिः</h2>
<p>इदमेव शरीरात्मभावलक्षणं तादात्म्यम् आत्मेति तूपगच्छन्ति ग्राहयन्ति च (शारी.४.१.३) इति वक्ष्यति, आत्मेत्येव तु गृह्णीयात् इति च वाक्यकारः॥</p>
<h2 id="उकतनमरथन-सकषपण-परतपदनम">उक्तानामर्थानां संक्षेपेण प्रतिपादनम्</h2>
<p>अत्रदं तत्त्वम् – अचिद्वस्तुनः चिद्वस्तुनः परस्य च ब्रह्मणो भोग्यत्वेन भोक्तृत्वेन चेशितृत्वेन च स्वरूपविवेकमाहुः काश्चन श्रुतयः – अस्मान्मायी सृजते विश्वमेतत्तस्मिंश्चान्यो मायया सन्निरुद्धः (श्वे.४.९), मायां तु प्रकृतिं विद्यान्मायिनं तु महेश्वरम् (श्वे.४.१०), क्षरं प्रधानममृताक्षरं हरः क्षरात्मानावीशते देव एकः; (श्वे.१.१०), अमृताक्षरं हर इति भोक्ता निर्दिश्यते, प्रधानमात्मनो भोग्यत्वेन हरतीति हरः। स कारणं करणाधिपाधिपो न चास्य कश्चिज्जनिता न चाधिपः (श्वे.६.९), प्रधानक्षेत्रज्ञपतिर्गुणेशः (श्वे.६.१६), पतिं विश्वस्याऽत्मेश्वरं शाश्वतं शिवमच्युतम् (तै.नारायणे.११-अनु.३), ज्ञाज्ञौ द्वावजावीशानीशौ (श्वे.१.९), नित्यो नित्यानां चेतनश्चेतनानामेको बृहूनां यो विदधाति कामान् (कठ.५.१३), भोक्ता भोग्यं प्रेरितारं च मत्वा (श्वे.१.१२), तयोरन्यः पिप्पलं स्वाद्वत्त्यनश्नन् अन्यो अभिचाकशीति (मु.३.१.१), पृथगात्मानं प्रेरितारं च मत्वा जुष्टस्ततस्तेनामृतत्वमेति (श्वे.१.६), अजामेकां लोहितशुक्लकृष्णां बह्वीं प्रजां जनयन्तीं सरूपाम्। अजो ह्येको जुषमाणोऽनुशेते जहात्येनां भुक्तभोगामजोऽन्यः (तै.६.१०.५), समाने वृक्षे पुरुषो निमग्नोऽनीशया शोचति मुह्यमानः। जुष्टं यदा पश्यत्यन्यमीशमस्य महिमानमिति वीतशोकः (श्वे.४.७) इत्याद्याः॥</p>
<p>स्मृतावपि अहङ्कार इतीयं मे भिन्ना प्रकृतिरष्टधा॥ अपरेयमितस्त्वन्यां प्रकृतिं विद्धि मे पराम्। जीवभूतां महाबाहो ययेदं धार्यते जगत्॥ (भ.गी.७.४,५), सर्वभूतानि कौन्तेय प्रकृतिं यान्ति मामिकाम्। कल्पक्षये पुनस्तानि कल्पादौ विसृजाम्यहम्॥ प्रकृतिं स्वामवष्टभ्य विसृजामि पुनः पुनः। भूतग्राममिमं कृत्स्नामवशं प्रकृतेर्वशात्॥ (भ.गी.९.७,८), मयाऽध्यक्षेण प्रकृतिस्सूयते सचराचरम्। हेतुनाऽनेन कौन्तेय जगद्धि परिवर्तते॥ (भ.गी.९.१०), प्रकृतिं पुरुषं चैव विद्ध्यनादी उभावपि। (भ.गी.१३.१९), मम योनिर्महद्ब्रह्म तस्मिन्गर्भं दधाम्यहम्। सम्भवस्सर्वभूतानां ततो भवति भारत॥ (भ.गी.१४.३) इति॥ जगद्योनिभूतं महत् ब्रह्म मदीयं प्रकृत्याख्यं भूतसूक्ष्ममचिद्वस्तु यत्; तस्मिंश्चेतनाख्यं गर्भं यत्संयोजयामि, ततो मत्कृताच्चिदचित्संसर्गात् देवादिस्थावरान्तानामचिन्मिश्राणां सर्वभूतानां सम्भवो भवतीत्यर्थः॥</p>
<p>एवं भोक्तृभोग्यरूपेणावस्थितयोस्सर्वावस्थावस्थितयोश्चिदचितोः परमपुरुषशरीरतया तन्नियाम्यत्वेन तदपृथक्स्थितिं परमपुरुषस्य चात्मत्वमाहुः काश्चन श्रुतयः – यः पृथिव्यां तिष्ठन् पृथिव्या अन्तरो यं पृथिवी न वेद यस्य पृथिवी शरीरं यः पृथिवीमन्तरो यमयति (बृ.५.७.३) इत्यारभ्य य आत्मनि तिष्ठन्नात्मनोऽन्तरो यमात्मा न वेद यस्याऽत्मा शरीरं य आत्मानमन्तरो यमयति स त आत्माऽन्तर्याम्यमृतः (बृ.५.७.२२) इति। तथा – यः पृथिवीमन्तरे सञ्चरन्यस्य पृतिवी शरीरं यं पृथिवी न वेद (सुबाल.७) इत्यारभ्य योऽक्षरमन्तरे सञ्चरन्यस्याक्षरं शरीरं यमक्षरं न वेद यो मृत्युमन्तरे सञ्चरन्यस्य मृत्युश्शरीरं यं मृत्युर्न वेद एष सर्वभूतान्तरात्माऽपहतपाप्मा दिव्यो देव एको नारायणः (सुबाल.७)। अत्र मृत्युशब्देन तमश्शब्दवाच्यं सूक्ष्मावस्थमचिद्वस्त्वभिधीयते; अस्यामेवोपनिषदि – अव्यक्तमक्षरे लीयते। (सुबाल.२) इति वचनात्। अन्तः प्रविष्टश्शास्ता जनानां सर्वात्मा (तै.आर.३.११.२१.) इति च॥</p>
<h2 id="भदशरत-घटकशरतय-अवरधन-ऐकयशरतनमरथवरणनम">भेदश्रुति-घटकश्रुत्योः अविरोधेन ऐक्यश्रुतीनामर्थवर्णनम्</h2>
<p>एवं सर्वावस्थावस्थितचिदचिद्वस्तुशरीरतया तत्प्रकारः परमपुरुष एव कार्यावस्थकारणावस्थ-जगद्रूपेणावस्थित इतीममर्थं ज्ञापयितुं काश्चन श्रुतयः कार्यावस्थं कारणावस्थं च जगत् स एवेत्याहुः – सदेव सोम्येदमग्र आसीदेकमेवाद्वितीयं तदैक्षत बहुस्यां प्रजायेयेति तत्तेजोसृजत (छा.६.२.१) इत्यारभ्य सन्मूलास्सोम्येमास्सर्वाः प्रजास्सदायतनास्सत्प्रतिष्ठाः। ऐतदात्म्यमिदं सर्वं तत्सत्यं स आत्मा तत्त्वमसि श्वेतकेतो (छा.६.८.६) इति। तथा सोऽकामयत। बहु स्यां प्रजायेयेति। स तपोऽतप्यत। स तपस्तप्त्वा। इदं सर्वमसृजत इत्यारभ्य सत्यं चानृतं च सत्यमभवत् (तै.आन.६.२-३) इत्याद्याः॥</p>
<p>अत्रापि श्रुत्यन्तरसिद्धश्चिदचितोः परमपुरुषस्य च स्वरूपविवेकस्स्मारितः – हन्ताहमिमास्तिस्रो देवता अनेन जीवेनाऽत्मनाऽनुप्रविश्य नामरूपे व्याकरवाणि इति, तत्सृष्ट्वा, तदेवानुप्राविशत्, तदनुप्रविश्य, सच्चत्यच्चाभवत् … विज्ञानं चाविज्ञानं च। सत्यं चानृतं च सत्यमभवत् इति च। अनेन जीवेनाऽत्मनाऽनुप्रविश्य इति जीवस्य ब्रह्मात्मकत्वं, तदनुप्रविश्य सच्चत्यच्चाभवत्, विज्ञानं चाविज्ञानं च इत्यनेनैकार्थ्यात् आत्मशरीरभावनिबन्धनमिति विज्ञायते। एवं भूतमेव नामरूपव्याकरणं तद्धेदं तर्ह्यव्याकृतमासीत्। तन्नामरूपाभ्यां व्याक्रियत (बृ.३.४.७) इत्यत्राप्युक्तम्।</p>
<h2 id="सवमत-एकवजञनन-सरववजञनपरतजञपपतत">स्वमते एकविज्ञानेन सर्वविज्ञानप्रतिज्ञोपपत्तिः</h2>
<p>अतः कार्यावस्थः कारणावस्थश्च स्थूलसूक्ष्मचिदचिद्वस्तुशरीरः परमपुरुष एवेति, कारणात्कार्यस्यानन्यत्वेन कारणविज्ञानेन कार्यस्य ज्ञाततयैकविज्ञानेन सर्वविज्ञानं समीहितमुपपन्नतरम्। अहमिमास्तिस्रो देवता अनेन जीवेनाऽत्मनाऽनुप्रविश्य नामरूपे व्याकरवाणि (छा.उ.6-3-2) इति, तिस्रो देवताः इति सर्वमचिद्वस्तु निर्दिश्य तत्र स्वात्मकजीवानुप्रवेशेन नामरूपव्याकरणवचनात् सर्वे वाचकाश्शब्दाः अचिद्विशिष्टजीवविशिष्टपरमात्मन एव वाचका इति कारणावस्थपरमात्मवाचिना शब्देन कार्यवाचिनश्शब्दस्य सामानाधिकरण्यं मुख्यवृत्तम्। अतः स्थूलसूक्ष्मचिदचित्प्रकारं ब्रह्मैव कार्यं कारणं चेति ब्रह्मोपादानं जगत्।</p>
<h2 id="बरहमण-उपदनतव-सवभवसङकरयपपदनम">ब्रह्मणः उपादानत्वे स्वभावासाङ्कर्योपपादनम्</h2>
<p>सूक्ष्मचिदचिद्वस्तुशरीरकं ब्रह्मैव कारणमिति। ब्रह्मोपादानत्वेऽपि संघातस्योपादानत्वेन चिदचितोर्ब्रह्मणश्च स्वभावासङ्करोऽप्युपपन्नतरः। यथा शुक्लकृष्णरक्ततन्तुसंघातोपादानत्वेऽपि चित्रपटस्य तत्तत्तन्तुप्रदेश एव शौक्ल्यादिसंबन्ध इति कार्यावस्थायामपि न सर्वत्र वर्णसङ्करः; तथा
चिदचिदीश्वरसंघातोपादानत्वेऽपि जगतः कार्यावस्थायामपि भोक्तृत्वभोग्यत्व- नियन्तृत्वाद्यसङ्करः। तन्तूनां पृथक्स्थितियोग्यानामेव पुरुषेच्छया कदाचित्संहतानां कारणत्वं कार्यत्वं च। इह तु चिदचितोस्सर्वावस्थयोः परमपुरुषशरीरत्वेन तत्प्रकारतयैव पदार्थत्वात्तत्प्रकारः परमपुरुषः सर्वदा सर्वशब्दवाच्य इति विशेषः। स्वभावभेदस्तदसङ्करश्च तत्र चात्र च तुल्यः।</p>
<h2 id="बरहमण-अवकततव-करयतव-नरगणतवन-शरतयकतन-उपपतत">ब्रह्मणः अविकृतत्व-कार्यत्व-निर्गुणत्वानां श्रुत्युक्तानां उपपत्तिः</h2>
<p>एवं च सति परस्य ब्रह्मणः कार्यानुप्रवेशेऽपि स्वरूपान्यथाभावाभावादविकृतत्वमुपपन्नतरम्। स्थूलावस्थस्य नामरूपविभागविभक्तस्य चिदचिद्वस्तुन आत्मतयाऽवस्थानात्कार्यत्वमपि उपपन्नतरम्। अवस्थान्तरापत्तिरेव हि कार्यता॥</p>
<p>निर्गुणवादाश्च परस्य ब्रह्मणो हेयगुणासम्बन्धादुपपद्यन्ते। अपहतपाप्मा विजरो विमृत्युर्विशोको विजिघत्सोऽपिपासः (छा.८.१.५) इति हेयगुणान् प्रतिषिध्य सत्यकामस्सङ्कल्पः इति कल्याणगुणान्विदधती इयं श्रुतिरेवान्यत्र सामान्येनावगतं गुणनिषेधं हेयगुणविषयं व्यवस्थापयति॥</p>
<p>ज्ञानस्वरूपं ब्रह्मेतिवादश्च सर्वज्ञस्य सर्वशक्तेर्निखलहेयप्रत्यनीककल्याणगुणाकरस्य ब्रह्मणस्स्वरूपं ज्ञानैकनिरूपणीयं स्वयंप्रकाशतया ज्ञानस्वरूपं चेत्यभ्युपगमादुपपन्नतरः। यस्सर्वज्ञस्सर्ववित् (मुं.१.१.९), पराऽस्य शक्तिर्विविधैव श्रूयते स्वाभाविकी ज्ञानबलक्रिया च (श्वे.६.८), विज्ञातारमरे केन विजानीयात् (बृ.६.५.१५), सत्यं ज्ञानम् (तै.आन.१.१) इत्यादिकाः ज्ञातृत्वमावेदयन्ति सत्यं ज्ञानमित्यादिकाश्च ज्ञानैकनिरूपणीयतया स्वप्रकाशतया च ज्ञानस्वरूपताम्॥</p>
<h2 id="भदनषधशरतनमरथवरणनम">भेदनिषेधश्रुतीनामर्थवर्णनम्</h2>
<p>सोऽकामयत बहु स्याम् (तै.आ.६.२), तदैक्षत बहु स्याम् (छां.६.२.३), तन्नामरूपाभ्यां व्याक्रियत (बृ.३.४.७) इति ब्रह्मैव स्वसङ्कल्पाद्विचित्रस्थिरत्रसरूपतया नानाप्रकारमवस्थितमिति तत्प्रत्यनीकाब्रह्मात्मकवस्तुनानात्वमतत्वमिति तत्प्रतिषिध्यते, मृत्योस्स मृत्युमाप्नोति य इह नानेव पश्यति (कठ.४.११), नेह नानाऽस्ति किञ्चन (कठ.४.१०,११), यत्र हि द्वैतमिव भवति तदितर इतरं पश्यति यत्र त्वस्य सर्वमात्मैवाभूत्तत्केन कं पश्येत्तत्केन कं विजानीयात् (बृ.४.४.१४) इत्यादिना। न पुनः बहु स्यां प्रजायेय इत्यादि श्रुतिसिद्धं स्वसङ्कल्पकृतं ब्रह्मणो नानानामरूपभाक्त्वेन नानाप्रकारत्वमपि निषिध्यते। यत्र त्वस्य सर्वमात्मैवाभूत् इत्यादि निषेधवाक्यादौ च तत्स्थापितम् – सर्वं तं परादाद्योऽन्यत्राऽत्मनस्सर्वं वेद (बृ.४.४.६) तस्य ह वा एतस्य महतो भूतस्य निश्विसतमेतद्यदृग्वेदो यजुर्वेदः (सुबा.२,बृ.४.४-१०,६-५-११) इत्यादिना॥</p>
<h2 id="परवकतवयखयवधन-शरतयद-सरवसमञजसयम">पूर्वोक्तव्याख्याविधाने श्रुत्यादि सर्वसामञ्जस्यम्</h2>
<p>एवं चिदचिदीश्वराणां स्वभावभेदं स्वरूपभेदं च वदन्तीनां कार्यकारणभावं कार्यकारणयोरनन्यत्वं च वदन्तीनां सर्वासां श्रुतीनामविरोधः, चिदचितोः परमात्मनश्च सर्वदा शरीरात्मभावं शरीरभूतयोः कारणदशायां नामरूपविभागानर्हासूक्ष्मदशापत्तिं कार्यदशायां च तदर्हास्थूलदशापत्तिं वदन्तीभिश्श्रुतिभरेव ज्ञायत इति ब्रह्माज्ञानवादस्यौपाधिकब्रह्मभेद-वादस्यान्यस्याप्यपन्यायमूलस्य सकलश्रुतिविरुद्धस्य न कथञ्चिदप्यवकाशो दृश्यते। चिदचिदीश्वराणां पृथक्स्वभावतया तत्तच्छ्रुतिसिद्धानां शरीरात्मभावेन प्रकारप्रकारितया श्रुतिभिरेव प्रतिपन्नानां श्रुत्यन्तरेण कार्यकारणभावप्रतिपादनं कार्यकारणयोरैक्यप्रतिपादनं च ह्यविरुद्धम्। यथाग्नेयादीन् षड्यागानुत्पत्तिवाक्यैः पृथगुत्पन्नान् समुदायानुवादिवाक्यद्वयेन समुदायद्वयत्वमापन्नान् दर्शपूर्णमासाभ्याम् (कात्या.श्रौ.सू.४-२-४७) इत्यधिकारवाक्यं कामिनः कर्तव्यतया विदधाति; तथा
चिदचिदीश्वरान्विविक्तस्वरूपस्वभावान्; क्षरं प्रधानममृताक्षरं हरः क्षरात्मानावीशते देव एकः (श्वे.१.१०), पतिं विश्वस्याऽत्मेश्वरम् (तै.ना.११.३), आत्मा नारायणः परः (तै.ना.११.४), इत्यादिवाक्यैः पृथक् प्रतिपाद्य यस्य पृथिवी शरीरम् यस्याऽत्मा शरीरम् (बृ.५.७.३), यस्याव्यक्तं शरीरम्। यस्याक्षरं शरीरम् (बृ.५.८), एष सर्वभूतान्तरात्माऽपहतपाप्मा दिव्यो देव एको नारायणः (सुबाल.७.ख.) इत्यादिभिर्वाक्यैश्चिदचितोस्सर्वावस्थावस्थितयोः परमात्मशरीरतां परमात्मनस्तदात्मतां च प्रतिपाद्य शरीरभूतपरमात्माभिधायिभिस्सद्ब्रह्मात्मादिशब्दैः कारणावस्थः कार्यावस्थश्च परमात्मैक एवेति पृथक्प्रतिपन्नं वस्तुत्रितयं सदेव सोम्येदमग्र आसीत् (छां.६.२.१), ऐतदात्म्यमिदं सर्वम् (छां.६.८.७), सर्वं खल्विदं ब्रह्म (छां.३.१४.१) इत्यादिवाक्यं प्रतिपादयति। चिदचिद्वस्तुशरीरिणः परमात्मनः परमात्मशब्देनाभिधाने हि नास्ति विरोधः यथा मनुष्यपिण्डशरीरकस्याऽत्मविशेषस्य अयमात्मा सुखी इत्यात्मशब्देनाभिधाने इत्यलमतिविस्तरेण॥</p>
<h2 id="भवरपजञन-नवततयनपपततवरणनम">भावरूपाज्ञाने निवृत्त्यनुपपत्तिवर्णनम्</h2>
<p>यत्पुनरिदमुक्तम् – ब्रह्मात्मैकत्वविज्ञानेनैवाविद्यानिवृत्तिर्युक्ता इति, तदयुक्तम् , बन्धस्य पारमार्थिकत्वेन ज्ञाननिवर्त्यत्वाभावात् पुण्यापुण्यरूपकर्मनिमित्तदेवादिशरीरप्रवेशतत्प्रयुक्तसुखदुःख-अनुभवरूपस्य बन्धस्य मिथ्यात्वं कथमिव शक्यते वक्तुम्।</p>
<h2 id="एतनमत-नवततयपपततवरणनम">एतन्मते निवृत्त्युपपत्तिवर्णनम्</h2>
<p>एवंरूपबन्धनिवृत्तिर्भक्तिरूपापन्न उपासनप्रीतपरमपुरुषप्रसादलभ्येति पूर्वमेवोक्तम्। भवदभिमतस्यैक्यज्ञानस्य यथावस्थितवस्तु-विपरीतविषयस्य मिथ्यारूपत्वेन बन्धविवृद्धिरेव फलं भवति मिथ्यैतदन्यद्द्रव्यं हि नैति तद्द्रव्यतां यतः (वि.पु.२.१४.२७) इति शास्त्रात्। उत्तमः पुरुषस्त्वन्यः (भ.गी.१५.१७), पृथगात्मानं प्रेरितारं च मत्वा (श्वे.१.६) इति जीवात्मविसजातीयस्य तदन्तर्यामिणो ब्रह्मणो ज्ञानं परमपुरुषार्थलक्षणमोक्षसाधनमित्युपदेशाच्च॥</p>
<p>अपि च भवदभिमतस्यापि निवर्तकज्ञानस्य मिथ्यारूपत्वात्तस्य निवर्तकान्तरं मृग्यम्। निवर्तकज्ञानमिदं स्वविरोधि सर्वं भेदज्ञानं निवर्त्य क्षणिकत्वात्स्वयमेव नश्यतीति चेन्न; तत्स्वरूपतदुत्पत्तिविनाशानां काल्पनिकत्वेन विनाशतत्कल्पनाकल्पकरूपाविद्याया निवर्तकान्तरं अन्वेषणीयम्। तद्विनाशो ब्रह्मस्वरूपमेवेति चेत्; तथा सति निवर्तकज्ञानोत्पत्तिरेव न स्यात्, तद्विनाशे तिष्ठति, तदुत्पत्त्यसम्भवात्॥</p>
<h2 id="नवरतकजञनसय-जञतरनपपतत">निवर्तकज्ञानस्य ज्ञात्रनुपपत्तिः</h2>
<p>अपि च – चिन्मात्रब्रह्मव्यतिरिक्तकृत्स्ननिषेधविषयज्ञानस्य कोऽयं ज्ञाता अध्यासरूप इति चेन्न; तस्य निषेध्यतया निवर्तकज्ञानकर्मत्वात् तत्कर्तृत्वानुपपत्तेः। ब्रह्म स्वरूपमिति चेत्; ब्रह्मणो निवर्तकज्ञानं प्रति ज्ञातृत्वं किं स्वरूपम्; उताध्यस्तम्। अध्यस्तं चेत्, अयमध्यासस्तन्मूलाविद्यान्तरं च निवर्तकज्ञानाविषयतया तिष्ठत्येव। निवर्तकज्ञानान्तराभ्युपगमे तस्यापि त्रिरूपत्वात् ज्ञात्रपेक्षयाऽनवस्था स्यात्। ब्रह्मस्वरूपस्यैव ज्ञातृत्वेऽस्मदीय एव पक्षः परिगृहीतस्स्यात्। निवर्तकज्ञानस्वरूपं स्वस्य ज्ञाता च ब्रह्मव्यतिरिक्तत्वेन स्वनिवर्त्यान्तर्गतमिति वचनं भूतलव्यतिरिक्तं कृत्स्नं देवदत्तेन च्छिन्नम् इत्यस्यामेव च्छेदनक्रियायामस्य च्छेत्तुः अस्याश्छेदनक्रियायाश्च च्छेद्यानुप्रवेशवचनवदुपहास्यम्। अध्यस्तो ज्ञाता स्वनाशहेतुभूतनिवर्तकज्ञाने स्वयं कर्ता च न भवति, स्वनाशस्यापुरुषार्थत्वात्। तन्नाशस्य ब्रह्मस्वरूपत्वाभ्युपगमे भेददर्शनतन्मूलाविद्यादीनां कल्पनमेव न स्यात्। इत्यलमनेन दिष्टहतमुद्गराभिघातेन॥</p>
<h2 id="करमवचरपरववतततयकततमतवम">कर्मविचारपूर्ववृत्ततायुक्ततमत्वम्</h2>
<p>तस्मादनादिकर्मप्रवाहरूपाज्ञानमूलत्वाद्बन्धस्य तन्निबर्हाणं उक्तलक्षणज्ञानादेव। तदुत्पत्तिश्च अहरहः अनुष्ठीयमानपरमपुरुषाराधनवेषात्मयाथात्म्यबुद्धिविशेषसंस्कृतवर्णाश्रमोचितकर्मलभ्या। तत्र केवलकर्मणामल्पास्थिरफलत्वम्, अनभिसंहितफलपरमपुरुषाराधनवेषाणां कर्मणां उपासनात्मक-ज्ञानोत्पत्तिद्वारेण ब्रह्मयाथात्म्यानुभवरूपानन्तस्थिरफलत्वं च कर्मस्वरूपज्ञानादृते न ज्ञायते। केवलाकारपरित्यागपूर्वक-यथोक्तस्वरूपकर्मोपादानं च न सम्भवतीति कर्मविचारानन्तरं तत एव हेतोः ब्रह्मविचारः कर्तव्य इति अथात इत्युक्तम्।</p>
<h2 id="इत-महसदधनत">इति महासिद्धान्तः</h2>
<h2 id="अथ-सतरकरभमतसतररथयजनरमभ">अथ सूत्रकाराभिमतसूत्रार्थयोजनारम्भः</h2>
<h2 id="वदनतन-बरहमण-अपरमणतवशङक">वेदान्तानां ब्रह्मणि अप्रमाणत्वाशङ्का</h2>
<p>तत्र पूर्वपक्षवादी मन्यते वृद्धव्यवहारादन्यत्र शब्दस्य बोधकत्वशक्त्यवधारणासम्भवात्, व्यवहारस्य च कार्यबुद्धिपरत्वेन कार्यार्थ एव शब्दस्य प्रामाण्यमिति कार्यरूप एव वेदार्थः। अतो न वेदान्ताः परिनिष्पन्ने परे ब्रह्मणि प्रमाणभावमनुभवितुमर्हान्ति।</p>
<h2 id="सदधऽरथ-शबदसय-वयतपततरतयश-भटटकतदहरणनरस">सिद्धेऽर्थे शब्दस्य व्युत्पत्तिरित्यंशे भाट्टोक्तोदाहरणनिरासः</h2>
<p>न च पुत्रजन्मादिसिद्धवस्तुविषयवाक्येषु हर्षहेतूनां कालत्रयवर्तिनामर्थानामानन्त्यात् सुलग्नसुखप्रसवादिहर्षहेत्वर्थान्तरोपनिपातसम्भावनया च प्रियार्थप्रतिपत्तिनिमित्तमुखविकासादि-लिङ्गेनार्थविशेषबुद्धिहेतुत्वनिश्चयः,</p>
<h2 id="सदधऽरथ-शबदसय-वयतपततरतयश-नययककतदहरणवयदस">सिद्धेऽर्थे शब्दस्य व्युत्पत्तिरित्यंशे नैयायिकोक्तोदाहरणव्युदासः</h2>
<p>नापि व्युत्पन्नेतरपदविभक्त्यर्थस्य पदान्तरार्थनिश्चयेन प्रकृत्यर्थनिश्चयेन वा शब्दस्य सिद्धवस्तुन्यभिधानशक्तिनिश्चयः; ज्ञातकार्याभिधायिपद-समुदायस्य तदंशविशेषनिश्चयरूपत्वात् तस्य ॥</p>
<h2 id="सदधरथवयतपततवषय-अदवतयकतदरहणनरस">सिद्धार्थव्युत्पत्तिविषये अद्वैत्युक्तोदारहणनिरासः</h2>
<p>न च सर्पाद्भीतस्य नायं सर्पो रज्जुरेषा इति शब्दश्रवणसमनन्तरं भयनिवृत्तिदर्शनेन सर्पाभावबुद्धिहेतुत्वनिश्चयः; अत्रापि निश्चेष्टं निर्विशेषमचेतनमिदं वस्त्वित्याद्यर्थबोधेषु बहुषु भयनिवृत्तिहेतुषु सत्सु विशेषनिश्चयायोगात्।</p>
<h2 id="पदन-अनयनवतसवरथमतरबधकतवमतयतनननरस">पदानां अन्यान्वितस्वार्थमात्रबोधकत्वमित्येतानन्निरासः</h2>
<p>कार्यबुद्धिप्रवृत्तिव्याप्तिबलेन शब्दस्य प्रवर्तकार्थावबोधित्वमुपगतमिति, सर्वपदानां कार्यपरत्वेन, सर्वैः पदैः कार्यस्यैव विशिष्टस्य प्रतिपादनान्नान्यान्वितस्वार्थमात्रे पदशक्तिनिश्चयः ॥</p>
<h2 id="इषटसधनतव-परवरतकऽरथ-इत-मतनरस">इष्टसाधनत्वं प्रवर्तकोऽर्थः इति मतनिरासः</h2>
<p>इष्टसाधनताबुद्धिस्तु कार्यबुद्धिद्वारेण प्रवृत्तिहेतुः; न स्वरूपेण, अतीतानागतवर्तमान- इष्टोपायबुद्धिषु प्रवृत्त्यनुपलब्धेः। इष्टोपायो हि मत्प्रयत्नादृते न सिद्ध्यति; अतो मत्कृतिसाध्य इति बुद्धिर्यावन्न जायते; तावन्न प्रवर्तते ॥</p>
<h2 id="करयरथसयव-शबदवचयतपरवपकषनयमनम">कार्यार्थस्यैव शब्दवाच्यतापूर्वपक्षनियमनम्</h2>
<p>अतः कार्यबुद्धिरेव प्रवृत्तिहेतुरिति प्रवर्तकस्यैव शब्दवाच्यतया कार्यस्यैव वेदवेद्यत्वात् परिनिष्पन्नरूपब्रह्मप्राप्ति-लक्षणानन्तस्थिरफलाप्रतिपत्तेः अक्षय्यं ह वै चातुर्मास्ययाजिनः सुकृतं भवति (आ.श्रौ.सू.२.१.१) इत्यादिभिः कर्मणामेव स्थिरफलत्वप्रतिपादनाच्च कर्मफलाल्पास्थिरत्व-ब्रह्मज्ञानफलानन्तस्थिरत्वज्ञानहेतुको ब्रह्मविचारारम्भो न युक्तः – इति॥</p>
<p><strong>(सिद्धान्तप्रतिपादनारम्भॉः</strong></p>
<h2 id="ततर-करय-एव-शबदवयतपततरतयतर-परमणकसममत">तत्र कार्ये एव शब्दव्युत्पत्तिरित्यत्र प्रामाणिकासम्मतिः</h2>
<p>अत्राभिधीयते – निखिललोकविदितशब्दार्थसम्बन्धावधारणप्रकारमपनुद्य सर्व शब्दानां अलौकिकैकार्थावबोधित्वावधारणं प्रामाणिका न बहुमन्वते ॥</p>
<h2 id="बदधपरवकवयतपततय-सदधऽप-शबदशकतगरह">बुद्धिपूर्वकव्युत्पत्त्या सिद्धेऽपि शब्दशक्तिग्रहः</h2>
<p>एवं किल बालाश्शब्दार्थसंबन्धं अवधारयन्ति – मातापितृप्रभृतिभिरम्बातातमातुलादीन् शशिपशुनरमृगपक्षिसर्पादींश्च एनमवेहि, इमं चावधारय इत्यभिप्रायेण अङ्गुल्यानिर्दिश्य निर्दिश्य तैस्तैश्शब्दैस्तेषुतेष्वर्थेषु बहुशश्शिक्षिताश्शनैश्शनैस्तैस्तैरेव शब्दैस्तेषुतेष्वर्थेषु स्वात्मनां बुद्ध्युत्पत्तिं दृष्ट्वा शब्दार्थयोस्संबन्धान्तरादर्शनात् संकेतयितृपुरुषाज्ञानाच्च तेष्वर्थेषु तेषां शब्दानां प्रयोगो बोधकत्वनिबन्धन इति निश्चिन्वन्ति ॥</p>
<p>पुनश्च व्युत्पन्नेतरशब्देषु अस्य शब्दस्यायमर्थः इति पूर्ववृद्धैश्शिक्षितास्सर्वशब्दानां अर्थमवगम्य परप्रत्यायनाय तत्तदर्थावबोधि वाक्यजातं प्रयुञ्जते।</p>
<h2 id="यदचछकय-वयतपततयऽप-सदधऽप-शबदशकतगरह">यादृच्छिक्या व्युत्पत्त्याऽपि सिद्धेऽपि शब्दशक्तिग्रहः</h2>
<p>प्रकारान्तरेणापि शब्दार्थसंबन्धावधारणं सुशकम् – केनचित्पुरुषेण हस्तचेष्टादिना पिता ते सुखमास्ते इति देवदत्ताय ज्ञापय इति प्रेषितः कश्चित् तज्ज्ञापने प्रवृत्तः पिता ते सुखमास्ते इति शब्दं प्रयुङ्क्ते। पार्श्वस्थोऽन्यो व्युत्पित्सुर्मूकवच्चेष्टाविशेषज्ञस्तज्ज्ञापने प्रवृत्तमिमं ज्ञात्वाऽनुगतस्तज्ज्ञापनाय प्रयुक्तमिमं शब्दं श्रुत्वा अयं शब्दस्तदर्थबुद्धिहेतुः इति निश्चिनोति इति कार्यार्थ एव व्युत्पत्तिरिति निर्बन्धो निर्निबन्धनः। अतो वेदान्ताः परिनिष्पन्नं परं ब्रह्म, तदुपासनं चापिरिमतफलं बोधयन्तीति तन्निर्णयफलो ब्रह्मविचारः कर्तव्यः॥</p>
<h2 id="वदसय-करयरथतवऽप-बरहमवचररमभसमरथनम">वेदस्य कार्यार्थत्वेऽपि ब्रह्मविचारारम्भसमर्थनम्</h2>
<p>कार्यार्थत्वेऽपि वेदस्य ब्रह्मविचारः कर्तव्य एव। कथम्; आत्मा वा अरे द्रष्टव्यश्श्रोतव्यो मन्तव्यो निदिध्यासतिव्यः (बृ.४.४.५;६.५.६), सोऽन्वेष्टव्यस्सविजिज्ञासितव्यः (छा.८.७.१), विज्ञाय प्रज्ञां कुर्वीत (बृ.६.४.२१), दहरोऽस्मिन्नन्तराकाशस्तस्मिन्यदन्तस्तदन्वेष्टव्यं तद्वाव विजिज्ञासतिव्यम् (छां.८.१.१), तत्रापि दह्रं गगनं विशोकस्तस्मिन्यदन्त स्तदुपासतिव्यम् (तै.ना.१०.२३) इत्यादिभिः प्रतिपन्नोपासनविषयकार्याधिकृतफलत्वेन ब्रह्मविदाप्नोति परम् (तै.आन.१.१) इत्यादिभिर्ब्रह्म प्राप्तिश्श्रूयत इति ब्रह्मस्वरूपतद्विशेषणानां दुःखासंभिन्नदेशविशेष-रूपस्वर्गादिवत्, रात्रिसत्रप्रतिष्ठादिवत्, अपगोरणशतयातनासाध्यसाधन-भावावच्च, कार्योपयोगितयैव सिद्धेः॥</p>
<p>अपूर्वखण्डनम्</p>
<h2 id="करयसय-दरनरपतय-करय-वयतपतत-न-सधयत">कार्यस्य दुर्निरूपतया कार्ये व्युत्पत्तिः न सिध्यति</h2>
<p>गामानय इत्यादिष्वपि वाक्येषु न कार्यार्थे व्युत्पत्तिः; भवदभिमतकार्यस्य दुर्निरूपत्वात्। कृतिभावभावि कृत्युद्देश्यं हि भवतः कार्यम्। कृत्युद्देश्यत्वं च कृतिकर्मत्वम्। कृतिकर्मत्वञ्च कृत्या प्राप्तुमिष्टतमत्वम्। इष्टतमं च सुखं वर्तमानदुःखस्य तन्निवृत्तिर्वा। तत्रेष्टसुखादिना पुरुषेण स्वप्रयत्नादृते यदि तत्सिद्धिः प्रतीता, ततः प्रयत्नेच्छुः प्रवर्तते पुरुष इति न क्वचिदपीच्छाविषयस्य कृत्यधीनसिद्धित्वमन्तरेण कृत्युद्देश्यत्वं नाम किञ्चिदप्युपलभ्यते। इच्छाविषयस्य प्रेरकत्वं च प्रयत्नाधीनसिद्धित्वमेव, तत एव प्रवृत्तेः। न च पुरुषानुकूलत्वं कृत्युद्देश्यत्वम्, यतस्सुखमेव पुरुषानुकूलम्। न च दुःखनिवृत्तेः पुरुषानुकूलत्वम्; पुरुषानुकूलं सुखं तत्प्रतिकूलं दुःखम् इति हि सुखदुःखयोस्स्वरूपविवेकः। दुःखस्य प्रतिकूलतया तन्निवृत्तिरिष्टा भवति; नानुकूलतया। अनुकूलप्रतिकूलान्वयविरहे स्वरूपेणावस्थितिर्हि
दुःखनिवृत्तिः। अतस्सुखव्यतिरिक्तस्य क्रियादेरनुकूलत्वं न सम्भवति। न सुखार्थतया तस्याप्यनुकूलत्वम्, दुःखात्मकत्वात्तस्य। सुखार्थतयाऽपि तदुपादानेच्छामात्रमेव भवति। न च कृतिं प्रति शेषित्वं कृत्युद्देश्यत्वम्, भवत्पक्षे शेषित्वस्यानिरूपणात्॥</p>
<h2 id="शषलकषणम">शेषलक्षणम्</h2>
<p>न च परोद्देशप्रवृत्तकृतिव्याप्त्यर्हात्वं शेषत्वमिति तत्प्रतिसम्बन्धी शेषीत्यवगम्यते, तथा सति कृतेरशेषत्वेन तां प्रति तत्साध्यस्य शेषित्वाभावात्। न च परोद्देशप्रवृत्त्यर्हातायाश्शेषत्वेन परश्शेषी, उद्देश्यत्वस्यैव निरूप्यमाणत्वात्, प्रधानस्यापि भृत्योद्देशप्रवृत्त्यर्हात्वदर्शनाच्च। प्रधानस्तु भृत्यपोषणेऽपि स्वोद्देशेन प्रवर्तत इति चेन्न, भृत्योऽपि हि प्रधानपोषणे स्वोद्देशेनैव प्रवर्तते। कार्यस्वरूपस्यैवानिरूपणात् कार्यप्रतिसम्बन्धी शेषः, तत्प्रतिसम्बन्धी शेषी इत्यप्यसङ्गतम्॥</p>
<p>नापि कृतिप्रयोजनकत्वं कृत्युद्देश्यत्वम्; पुरुषस्य कृत्यारम्भप्रयोजनमेव हि कृतिप्रयोजनम्। स चेच्छाविषयः। तस्मादिष्टत्वातिरेकिकृत्युद्देश्यत्वानिरूपणात् कृतिसाध्यताकृतिप्रधानत्वरूपं कार्यं दुर्निरूपमेव॥</p>
<h2 id="अपरव-सवत-इषटतव-कतसधयतवरपपरयजनतवय-नरस">अपूर्वे स्वतः इष्टत्व-कृतिसाध्यत्वरूपप्रयोजनत्वयोः निरासः</h2>
<p>नियोगस्यापि साक्षादिषिविषयभूतसुखदुःखनिवृत्तिभ्यामन्यत्वात्तत्साधनतयैवेष्टत्वं कृतिसाध्यत्वं च। अत एव हि तस्य क्रियातिरिक्तता; अन्यथा क्रियैव कार्यं स्यात्; स्वर्गकामपदसमभिव्याहारानुगुण्येन लिङादिवाच्यं कार्यं स्वर्गसाधनमेवेति क्षणभङ्गिकर्मातिरेकि स्थिरं स्वर्गसाधनमपूर्वमेव कार्यमिति स्वर्गसाधनतोल्लेखेनैव ह्यपूर्वव्युत्पत्तिः। अतः प्रथममनन्यार्थतया प्रतिपन्नस्य कार्यस्यानन्यार्थत्वनिर्वहणायापूर्वमेव पश्चात्स्वर्गसाधनं भवतीत्युपहास्यम्, स्वर्गकामपदान्वितकार्याभिधायिपदेन प्रथममप्यनन्यार्थतानभिधानात्; सुखदुःखनिवृत्तितत्साधनेभ्योऽन्यस्य अनन्यार्थस्य कृतिसाध्यताप्रतीत्यनुपपत्तेश्च ॥</p>
<h2 id="नयगखयसयपरवसय-सखतवरपपरयजनतवनरस">नियोगाख्यस्यापूर्वस्य सुखत्वरूपप्रयोजनत्वनिरासः</h2>
<p>अपि च – किमिदं नियोगस्य प्रयोजनत्वम्? सुखवन्नियोगस्यापि अनुकूलत्वमेवेति चेत्, किं नियोगस्सुखम्? सुखमेव ह्यनुकूलम्। सुखविशेषवन्नियोगापरपर्यायं विलक्षणं सुखान्तरमिति चेत्; किं तत्र प्रमाणमिति वक्तव्यम्। स्वानुभवश्चेत्, न; विषयविशेषानुभवसुखवत् नियोगानुभवसुखमिदमिति भवताऽपि नानुभूयते। शास्त्रेण नियोगस्य पुरुषार्थतया प्रतिपादनात्। पश्चात्तु भोक्ष्यत इति चेत्; किं तन्नियोगस्य पुरुषार्थत्ववाचि शास्त्रम्। न तावल्लौकिकं वाक्यम्; तस्य दुःखात्मकक्रियाविषयत्वात्, तेन सुखादिसाधनतयैव कृतिसाध्यतामात्रप्रतिपादनात्। नापि वैदिकम्; तेनापि स्वर्गादिसाधनतयैव कार्यस्य प्रतिपादनात्। नापि नित्यनैमित्तिकशास्त्रम्; तस्यापि तदभिधायित्वं स्वर्गकामवाक्यस्थापूर्वव्युत्पत्तिपूर्वकं इत्युक्तरीत्या तेनापि सुखादिसाधनकार्याभिधानं अवर्जनीयम्। नियतैहिकफलस्य कर्मणोऽनुष्ठितस्य फलत्वेन तदानीमनुभूयमानान्नाद्यरोगतादि-व्यतिरेकेण नियोगरूपसुखानुभवानुपलब्धेश्च नियोगस्सुखमित्यत्र न किञ्चन प्रमाणमुपलभामहे। अर्थवादादिष्वपि स्वर्गादिसुखप्रकारकीर्तनवत् नियोगरूपसुखप्रकारकीर्तनं भवतापि न दृष्टचरम्।</p>
<h2 id="लङरथनषकरष">लिङर्थनिष्कर्षः</h2>
<p>अतो विधिवाक्येष्वपि धात्वर्थस्य कर्तृव्यापारसाध्यतामात्रं शब्दानुशासनसिद्धमेव लिङ्गादेर्वाच्यमित्यध्यवसीयते। धात्वर्थस्य च यागादेरग्न्यादिदेवतान्तर्यामि परमपुरुषसमाराधनरूपता, समाराधितात्परमपुरुषात्फलसिद्धिश्चेति फलमत उपपत्तेः (ब्र.सू.३.२.३७) इत्यत्र प्रतिपादयिष्यते। अतो वेदान्ताः परिनिष्पन्नं ब्रह्म बोधयन्तीति ब्रह्मोपासनफलानन्त्यं स्थिरत्वं च सिद्धम्। चातुर्मास्यादिकर्मस्वपि केवलस्य कर्मणः क्षयिफलत्वोपदेशादक्षयफलश्रवणं वायुश्चान्तरिक्षं चैतदमृतम् (बृ.४.३.३) इत्यादिवदापेक्षिकं मन्तव्यम्।</p>
<p>अतः केवलानां कर्मणामल्पास्थिरफलत्वात्, ब्रह्मज्ञानस्य चानन्तस्थिरफलत्वात् तन्निर्णयफलो ब्रह्मविचारारम्भो युक्त इति स्थितम्॥</p>
<p><strong>इति श्रीशारीरकमीमांसाभाष्ये जिज्ञासाधिकरणम्॥१॥</strong></p>
<div class="footnotes" role="doc-endnotes">
<hr>
<ol>
<li id="fn:1">
<p>4:1 &lsquo;Bhagavat&rsquo; denotes primarily the Lord, the divintiy; secondarily any holy person.&#160;<a href="#fnref:1" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:2">
<p>5:1 The first six books of the Pūrva Mīmāṁsā-sūtras give rules for the fundamental forms of the sacrifice; while the last six books teach how these rules are to be applied to the so-called modified forms.&#160;<a href="#fnref:2" class="footnote-backref" role="doc-backlink">&#x21a9;&#xfe0e;</a></p>
</li>
</ol>
</div>

  </div>
</article>


        

        



    <aside class="card border noPrint" id="section-tree-item-tattvam_rAmAnujaH_shrI-bhAShyam_sarva-prastutiH_1_1_1_jijnAsAdhikaraNam_md">
        <div class="card-title bg-light-gray border d-flex justify-content-between">
            <a href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/sarva-prastutiH/1/1/1_jijnAsAdhikaraNam/">१ जिज्ञासाधिकरणम् </a>
            <a data-toggle="collapse" href="#section-tree-item-body-tattvam_rAmAnujaH_shrI-bhAShyam_sarva-prastutiH_1_1_1_jijnAsAdhikaraNam_md" role="button" aria-expanded="false" aria-controls="section-tree-item-body-tattvam_rAmAnujaH_shrI-bhAShyam_sarva-prastutiH_1_1_1_jijnAsAdhikaraNam_md" >…<i class="fas fa-caret-down" class="collapsed"></i> </a>
        </div>
        <nav id="section-tree-item-body-tattvam_rAmAnujaH_shrI-bhAShyam_sarva-prastutiH_1_1_1_jijnAsAdhikaraNam_md" class="card-body p-0 collapse">
            
            <li>draft: false</li>
            
            <li>iscjklanguage: false</li>
            
            <li>title: १ जिज्ञासाधिकरणम्</li>
            
        </nav>
    </aside>


      </main>
    </div>
    <footer class="bg-yellow  p-1 noPrint" role="contentinfo">
  

  <div id="div_foot_nav_bar" class="row">
    <a href="/full_search"  class="btn btn-light btn-sm">🥽🔦</a>
    <div class="row col  d-flex justify-content-center">
      <div><a id="previousPageFoot" href="" class="btn btn-secondary">###<i class="fas fa-caret-left"></i></a></div>
      <div ><a id="nextPageFoot" href="" class="btn btn-secondary"><i class="fas fa-caret-right"></i> ### </a></div>
    </div>
      <ul id="footer-bar-right-custom" class="list-group list-group-horizontal">
      </ul>
  </div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vishvAsa/rAmAnujIyam/issues/new" >
      ✉️Contact
    </a>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
    <div class="btn small border">
      
      <a href="https://github.com/vishvAsa/rAmAnujIyam/actions/workflows/build.yml"><img src="https://github.com/vishvAsa/rAmAnujIyam/actions/workflows/build.yml/badge.svg"> Built </a> on 2025 Sep 27 11:49:57 UTC. (<a href="http://google.com/search?q=11%3a49%3a57%20UTC to IST">IST</a>)
    </div>
  </div>
</footer>



<script async src="https://www.googletagmanager.com/gtag/js?id=G-33H08JSLQR"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-33H08JSLQR');
</script>

  </body>
  <script type='text/javascript'>
    
    
    
    module_uiLib.onDocumentReadyTasks();
  </script>
  
</html>
