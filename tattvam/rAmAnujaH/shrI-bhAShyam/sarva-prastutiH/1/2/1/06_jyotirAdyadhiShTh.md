+++
title = "श्रीभाष्यम् 02-04-06 ज्योतिराद्यधिष्ठानाधिकरणम्"

+++


**श्रीशारीरकमीमांसाभाष्ये ज्योतिराद्यधिष्ठानाधिकरणम्॥६॥**

## अधिकरणद्वयार्थनिगमनम्

**२८१. ज्योतिराद्यधिष्ठानं तु तदामननात्प्राणवता शब्दात् ॥ २–४–१३ ॥**

## अधिकरणद्वयार्थनिगमनम्

सश्रेष्ठानां प्राणानां ब्रह्मण उत्पत्तिरियत्तापरिमाणं चोक्तम्; तेषां प्राणानामग्न्यादिदेवताधिष्ठितत्वं च पूर्वमेव **अभिमानिव्यपदेशस्तु विशेषानुगतिभ्याम्** (शारी.२.१.५) इत्यनेन सूत्रेण प्रसङ्गादुपपादितम्; जीवस्य च स्वभोगसाधनानामेषामधिष्ठातृत्वं लोकसिद्धम्, **एवमेवैष एतान् प्राणान् गृहीत्वा स्वे शरीरे यथाकामं परिवर्तते** (बृ.४.१.१८) इत्यादिश्रुतिसिद्धं च।

## प्रकृतोपयोगी संशयः, पूर्वपक्षश्च

तदिदं जीवस्याग्न्यादिदेवतानां च प्राणविषयमधिष्ठानं किं स्वायत्तम्; उत परमात्मायत्तमिति विषये नैरपेक्ष्यात्स्वायत्तम् ॥

## सिद्धान्तमुखेन सूत्रार्तवर्णनम्

इति प्राप्त उच्यते – ज्योतिराद्यधिष्ठानमिति । प्राणवता – जीवेन सह ज्योतिरादीनामग्न्यादिदेवतानां प्राणविषयमधिष्ठानम्, तदामननात् – तस्य परमात्मनः आमननाद्भवति । आमननम् – आभिमुख्येन मननम्, परमात्मनस्सङ्कल्पादेव भवतीत्यर्थः। कुत एतत्? शब्दात् – इन्द्रियाणां साभिमानिदेवतानां जीवात्मनश्च स्वकार्येषु परमपुरुषमननायत्तत्त्वशास्त्रात्। यथाऽन्तर्यामिब्राह्मणादिषु **योऽग्नौ तिष्ठन्नग्नेरन्तरो यमग्निर्न वेद यस्याग्निश्शरीरं योऽग्निमन्तरो यमयति स त आत्माऽन्तर्याम्यमृतः** (बृ.५.७.५) **यो वायौ तिष्ठन् (बृ.५.७.५) य आदित्ये तिष्ठन्** (बृह.५.७.५) **य आत्मनि तिष्ठन्** (बृह.५.७.५) **यश्चक्षुषि तिष्ठन्** (बृह.५.७.५) इत्यादि। यथा च **भीषाऽस्माद्वातः पवते भीषोदेति सूर्यः। भीषाऽस्मादग्निश्चेन्द्रश्च । मृत्युर्धावति पञ्चमः** (तै.आन.८.१) इति । तथा **एतस्य वा अक्षरस्य प्रशासने गार्गि सूर्याचन्द्रमसौ विधृतौ तिष्ठतः** (बृ.५.८.९) इत्यादि ॥१३॥

## सर्वेषां परमात्माधिष्ठितत्वनैयत्यम्

**२८२. तस्य च नित्यत्वात् ॥ २–४–१४ ॥**

सर्वेषां परमात्माधिष्ठितत्वस्य नित्यत्वात्, स्वरूपानुबन्धित्वेन नियतत्वाच्च तत्सङ्कल्पादेवैषामधिष्ठातृत्वमवर्जनीयम्। **तत्सृष्ट्वा तदेवानुप्राविशत् तदनुप्रविश्य सच्च त्यच्चाभवत्** (तै.उ.आन.६-२-३) इत्यादिना परमपुरुषस्य नियन्तृत्वेन सर्वचिदचिद्वस्त्वनुप्रवेशः स्वरूपानुबन्धी श्रूयते; स्मर्यते च **विष्टभ्याहमिदं कृत्स्नमेकांशेन स्थितो जगत्** (भ.गी.१०.४२) इति ॥१४॥

**इति श्रीशारीरकमीमांसाभाष्ये ज्योतिराद्यधिष्ठानाधिकरणम् ॥६॥**


