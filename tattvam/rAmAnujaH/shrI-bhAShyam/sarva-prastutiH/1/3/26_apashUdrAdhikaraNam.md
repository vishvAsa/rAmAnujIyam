+++
title = "श्रीभाष्यम् 01-03-26 अपशूद्राधिकरणम्"

+++

<details><summary>विस्तारः (द्रष्टुं नोद्यम्)</summary>

**श्रीशारीरकमीमांसाभाष्ये अपशूद्राधिकरणम्॥**

अधिकरणार्थः – त्रैवर्णिकेतरेषां ब्रह्मविद्यासु अनधिकारः

संवर्गविद्या, छा.उ. 4-1,2,3
</details>


<details open><summary>विश्वास-प्रस्तुतिः</summary>

> ९८. शुग् अस्य +++(शूद्रस्य)+++ -  
तद्-अनादर-श्रवणात्,  
तद्-आद्रवणात् सूच्यते हि ॥ १–३–३३ ॥
</details>

<details><summary>English</summary>

> 33. (That) grief of him (arose),  
this is intimated by his (Jānaśruti's) resorting to him (Raikva) on hearing a disrespectful speech about himself.
</details>

<details><summary>मूलम्</summary>

> ९८. शुगस्य तदनादरश्रवणात्तदाद्रवणात्सूच्यते हि ॥ १–३–३३ ॥
</details>


## विषयसंशययोः स्वरूपम्

<details open><summary>विश्वास-प्रस्तुतिः</summary>

ब्रह्म-विद्यायां शूद्रस्याप्य् अधिकारोऽस्ति न वेति विचार्यते; 
</details>

<details><summary>English</summary>

The Sūtras now enter on a discussion of the question whether the Śūdras also are qualified for the knowledge of Brahman.
</details>


<details><summary>मूलम्</summary>

ब्रह्मविद्यायां शूद्रस्याप्यधिकारोऽस्ति न वेति विचार्यते; 
</details>

<details open><summary>विश्वास-प्रस्तुतिः</summary>

> किं युक्तम्? अस्तीति।  
</details>

<details><summary>English</summary>

The Pūrvapakshin maintains that they are so qualified; 
</details>


<details><summary>मूलम्</summary>

किं युक्तम्? अस्तीति।  
</details>


<details open><summary>विश्वास-प्रस्तुतिः</summary>

> कुतः? अर्थित्व-सामर्थ्य-प्रयुक्तत्वाद् अधिकारस्य,  
शूद्रस्यापि तत्-सम्भवात्।
</details>

<details><summary>English</summary>

for qualification, he says, depends on want and capacity,  
and both these are possible in the case of Śūdras also. 
</details>


<details><summary>मूलम्</summary>

कुतः? अर्थित्वसामर्थ्यप्रयुक्तत्वादधिकारस्य, शूद्रस्यापि तत्सम्भवात्।
</details>


## शूद्रेषु कर्मानधिकारः - विद्याधिकारयोः उपपत्तिः

<details open><summary>विश्वास-प्रस्तुतिः</summary>

> यद्य् अप्य् अग्नि-विद्या-साध्येषु कर्मस्व् अन्-अग्नि-विद्यत्वाच् छूद्रस्यानधिकारः;  
तथा ऽपि मनो-वृत्ति-मात्रत्वाद् ब्रह्मोपासनस्य  
तत्राधिकारोऽस्त्य् एव, 
</details>

<details><summary>English</summary>

The Śūdra is not indeed qualified for any works depending on a knowledge of the sacred fires,  
for from such knowledge he is debarred;  
but he possesses qualification for meditation on Brahman,  
which after all is nothing but a certain mental energy.  
</details>

<details><summary>मूलम्</summary>

यद्यप्यग्निविद्यासाध्येषु कर्मस्वनग्निविद्यत्वाच्छूद्रस्यानधिकारः; तथापि मनोवृत्तिमात्रत्वाद्ब्रह्मोपासनस्य तत्राधिकारोऽस्त्येव, 
</details>

यद्यप्य् अग्नि-विद्या-साध्येषु कर्मसु अनग्निविद्यत्वाच् छूद्रस्यानधिकारः; तथापि मनोवृत्ति-मात्रत्वाद् ब्रह्मोपासनस्य तत्राधिकारो ऽस्त्य् एव, शास्त्रीयक्रियापेक्षत्वे ऽप्य् उपासनस्य तत्तद्-वर्णाश्रमोचित-क्रियाया एवापेक्षितत्वाच् छूद्रस्यापि स्व-वर्णोचित-पूर्व-वर्ण-शुश्रूषैव क्रिया भविष्यति। तस्माच् छूद्रो यज्ञे ऽनवकॢप्तः (यजु.का.७.१.१.१) इत्यप्य् अग्नि-विद्या-साध्य-यज्ञादिकर्मानधिकार एव न्यायसिद्धो ऽनूद्यते।

## अश्रुत-वेदवेदान्तस्यापि शूद्रस्य उपासनोपपत्तिः

ननु अनधीत-वेदस्याश्रुत-वेदान्तस्य ब्रह्म-स्वरूप-तदुपासन-प्रकारानभिज्ञस्य कथं ब्रह्मोपासनं सम्भवति? उच्यते – अनधीत-वेदस्याश्रुत-वेदान्त-वाक्यस्यापीतिहास-पुराण-श्रवणेनापि ब्रह्म-स्वरूप-तदुपासन-ज्ञानं सम्भवति। अस्ति च शूद्रस्यापीतिहास-पुराण-श्रवणानुज्ञा
> श्रावयेच् चतुरो वर्णान् कृत्वा ब्राह्मणम् अग्रतः (म.भा.शा.मो.३१४.४५)
इत्य् आदौ। दृश्यन्ते चेतिहास-पुराणेषु विदुरादयो ब्रह्म-निष्ठाः। तथोपनिषत्स्व् अपि संवर्ग-विद्यायां शूद्रस्यापि ब्रह्म-विद्याधिकारः प्रतीयते – शुश्रूषुं हि जानश्रुतिम् आचार्यो रैक्वश् शूद्रेत्य् आमन्त्र्य तस्मै ब्रह्म-विद्याम् उपदिशति –
> आजहारेमाश् शूद्र, अनेनैव मुखेनालापयिष्यथाः (छां.४.२.५)
इत्यादिना। अतश् शूद्रस्याप्य् अधिकारस् सम्भवति॥

## सिद्धान्तारम्भः

इति प्राप्ते, उच्यते– न शूद्रस्याधिकारस् सम्भवति, सामर्थ्याभावात्; न हि ब्रह्म-स्वरूप-तदुपासन–प्रकारम् अजानतः तदङ्गभूत-वेदानुवचन-यज्ञादिष्व् अनधिकृतस्य उपासनोपसंहार-सामर्थ्य-सम्भवः; असमर्थस्य चार्थित्व-सद्भावे ऽप्य् अधिकारो न सम्भवति; असामर्थ्यं च वेदाध्ययनाभावात्;

## कर्मानधिकारवदेव विद्यास्वनधिकारोऽपि

यथैव हि त्रैवर्णिक-विषयाध्ययन-विधि-सिद्ध-स्वाध्याय-सम्पाद्य-ज्ञान-लाभेन कर्म-विधयो ज्ञान-तदुपायादीन् अपरान् न स्वीकुर्वन्ति; तथा ब्रह्मोपासन-विधयो ऽपि। अतो ऽध्ययन-विधि-सिद्ध-स्वाध्यायाधिगत-ज्ञानस्यैव ब्रह्मोपासनोपायत्वाच् छूद्रस्य ब्रह्मोपासन-सामर्थ्यासम्भवः।

## इतिहास-पुराणयोः ज्ञानोपायत्वप्रकारः

इतिहास-पुराणे अपि वेदोपबृहणं कुर्वती एवोपाय-भावम् अनुभवतः; न स्वातन्त्र्येण; शूद्रस्येतिहास-पुराण-श्रवणानुज्ञानं पाप-क्षयादि-फलार्थम्; नोपासनार्थम्। विदुरादयस् तु भवान्तराधिगत-ज्ञानाप्रमोषात् ज्ञानवन्तः प्रारब्ध-कर्म-वशाच् चेदृश-जन्म-योगिन इति तेषां ब्रह्म-निष्ठत्वम्।

## जानश्रुतेः शूद्रपदप्रयोगौचित्यम्

यत्तु – संवर्ग-विद्यायां शुश्रूषोश् शुद्रेति सम्बोधनं शूद्रस्याधिकारं सूचयति – इति; तन् नेत्य् आह – शुग् अस्य तदनादर-श्रवणात् तदाद्रवणात् सूच्यते हि – शुश्रूषोर् जानश्रुतेः पौत्रायणस्य ब्रह्म-ज्ञान-वैकल्येन हंसोक्तानादर-वाक्य-श्रवणात् तदैव ब्रह्म-विदो रैक्वस्य सकाशं प्रत्याद्रवणाच् छुग् अस्य सञ्जातेति हि सूच्यते; अतस् स शूद्रेत्य् आमन्त्र्यते, न चतुर्थ-वर्णत्वेन।

## शूद्रपदव्युत्पत्तिः

शोचतीति हि शूद्रः; शुचेर् दश् च (उणादिषु) इति र-प्रत्यये धातोश् च दीर्घे चकारस्य च दकारे शूद्र इति भवति। अतश् शोचितृत्वम् एवास्य शूद्र-शब्द-प्रयोगेन सूच्यते; न जातियोगः।

## आख्यायिकार्थः

जानश्रुतिः किल पौत्रायणो बहु-द्रव्य-प्रदो बह्व्-अन्न-प्रदश् च बभूव। तस्य धार्मिकाग्रेसरस्य धर्मेण प्रीतयोः कयोश्चिन् महात्मनोर् अस्य ब्रह्म-जिज्ञासाम् उत्पिपादयिषतोर् हंसरूपेण निशायाम् अस्याविदूरे गच्छतोर् अन्यतर इतरम् उवाच –
> भो भो ऽयि भल्लाक्ष भल्लाक्ष जानश्रुतेः पौत्रायणस्य समं दिवा ज्योतिर् आततं तन् मा प्रसाङ्क्षीस् तत् त्वा मा प्रधाक्षीत् (छा.४.१.२)
इति। एवं जानश्रुति-प्रशंसारूपं वाक्यम् उपश्रुत्य परो हंसः प्रत्युवाच –
> कम् वर् एनम् एतत् सन्तं सयुग्वानम् इव रैक्वम् आत्थ (छा.४.१.३)
इति। कं सन्तम् एनं जानश्रुतिं सयुग्वानं रैक्वं ब्रह्मज्ञम् इव गुण-श्रेष्ठम् एतद् आत्थ; स ब्रह्मज्ञो रैक्व एव लोके गुणवत्तरः; महता धर्मेण संयुक्तस्याप्यस्य अब्रह्मज्ञस्य को गुणः, यद्-गुण-जनितं तेजो रैक्व-तेज इव मां दहेद् इत्य् अर्थः।

## रैक्क्वपरिचयसम्पादनम्

एवम् उक्तेन परेण को ऽसौ रैक्व इति पृष्टः, लोके यत् किञ्चित् साध्व् अनुष्ठितं कर्म, यच् च सर्व-चेतन-गतं विज्ञानम्, तद् उभयं यदीय-ज्ञान-कर्मान्तर्भूतम्, स रैक्व इत्य् आह।

## रैक्क्वोपसदनम्

तद् एतद् धंस-वाक्यं ब्रह्म-ज्ञान-विधुरतयात्म-निन्दा-गर्भं तद्वत्तया च रैक्व-प्रशंसारूपं जानश्रुतिर् उपश्रुत्य तत्क्षणाद् एव क्षत्तारं रैक्व-अन्वेषणाय प्रेष्य तस्मिन् विदित्वागते स्वयम् अपि रैक्वम् उपसद्य गवां षट्-छतं निष्कम् अश्वतरी-रथं च रैक्वायोपहृत्य रैक्वं प्रार्थयामास
> अनु म एतां भगवो देवतां शाधि यां देवताम् उपास्से (छां.४.२.२)
इति। त्वद्-उपास्यां परां देवतां ममानुशाधीत्य् अर्थः।

## रैक्क्वेण शूद्रपदप्रयोगहेतुः

स च रैक्वस् स्व-योग-महिम-विदित-लोकत्रयो जानश्रुतेर् ब्रह्म-ज्ञान–विधुरता-निमित्तानादर-गर्भ-हंस-वाक्य-श्रवणेन शोकाविष्टतां तदनन्तरम् एव ब्रह्म-जिज्ञासयोद्योगं च विदित्वा ऽस्य ब्रह्म-विद्या-योग्यताम् अभिज्ञाय चिर-काल-सेवां विना द्रव्य-प्रदानेन शुश्रूषमाणस्यास्य यावच्छक्ति-प्रदानेन ब्रह्म-विद्या प्रतिष्ठिता भवतीति मत्वा तम् अनुगृह्णन् तस्य शोकाविष्टताम् उपदेश-योग्यता-ख्यापिकां शूद्र-शब्देनामन्त्रणेन ज्ञापयन्न् इदम् आह –
> अहहारे त्वा शूद्र तवैव सह गोभिर् अस्तु (छा.४.२.३)
इति। सह गोभिर् अयं रथस् तवैवास्तु; नैतावता मह्यं दत्तेन ब्रह्म-जिज्ञासया शोकाविष्टस्य तव ब्रह्म-विद्या प्रतिष्ठिता भवतीत्य् अर्थः।

## पुनरुपसत्तिः, रैक्क्वेण उपदेशश्च

स च जानश्रुतिर् भूयो ऽपि स्व-शक्त्यनुगुणम् एव गवादिकं धनं कन्यां च प्रदायोपससाद। स रैक्वः पुनर् अपि तस्य योग्यताम् एव ख्यापयन् शूद्र-शब्देनामन्त्र्याह –
> आजहारेमाश् शूद्र, अनेनैव मुखेनालापयिष्यथाः (छां.४.२.५)
इति। इमानि धनानि शक्त्यनुगुणान्य् आजहर्थ; अनेनैव द्वारेण चिर-सेवया विना ऽपि मां त्वद्-अभिलषितं ब्रह्मोपदेश-रूप-वाक्यम् आलापियष्यसीत्य् उक्त्वा तस्मा उपदिदेश।

## विवक्षितोपसंहारः

अतश् शूद्र-शब्देन विद्योपदेश-योग्यता-ख्यापनार्थं शोक एवास्य सूचितः; न चतुर्थ-वर्णत्वम्॥३३॥

९९. क्षत्रियत्वगतेश्च ॥ १–३–३४ ॥

## द्विजत्वस्थिरीकरणम्

बहुदायी इति दान-पतित्वेन बहु-पाक्यः (छां.४.१.१) इत्यादिना सर्वत एवम् एतद् अन्नम् अत्स्यन्ति (छां.४.१.५) इत्य् अन्तेन बहुतर-पक्वान्न-प्रदायित्व-प्रतीतेः सह संजिहान एव क्षत्तारम् उवाच इति क्षत्तृ-प्रेषणाद् बहु-ग्राम-प्रदानाद् अवगत-जनपदाधिपत्याच् चास्य जानश्रुतेः क्षत्रियत्व-प्रतीतेश् च न चतुर्थ-वर्णत्वम् ॥३४॥

## सूत्रसङ्गतिः

तदेवम् उपक्रम-गताख्यायिकायां क्षत्रियत्व-प्रतीतिर् उक्ता; उपसंहार-गताख्यायिकायाम् अपि क्षत्रियत्वम् अस्य प्रतीयत इत्य् अत्राह–

१००. उत्तरत्र चैत्ररथेन लिङ्गात् ॥ १–३–३५ ॥

## क्षत्रियत्वस्थिरीकरणम्

अस्य जानश्रुतेर् उपदिश्यमानायाम् अस्याम् एव संवर्ग-विद्यायाम् उत्तरत्र कीर्त्यमानेनाभिप्रतारि-नाम्ना चैत्ररथेन क्षत्रियेणास्य क्षत्रियत्वं गम्यते। कथम्?
> अथ ह शौनकं च कापेयम् अभिप्रतारिणं च काक्षसेनिं परिविष्यमाणौ ब्रह्मचारी बिभिक्षे (छा.४.३.५)
इत्यादिना
> ब्रह्मचारिन् न इदम् उपास्महे (छा.४.३.७)
इत्य् अन्तेन कापेयाभिप्रतारिणोर् भिक्षमाणस्य ब्रह्मचारिणश् च संवर्ग-विद्या-सम्बन्धित्वं प्रतीयते। तेषु चाभिप्रतारी क्षत्रियः, इतराव् ब्राह्मणौ, अतो ऽस्यां विद्यायां ब्राह्मणस्य तदितरेषु च क्षत्रियस्यैवान्वयो दृश्यते; न शूद्रस्य। अतो ऽस्यां विद्यायाम् अन्विताद् रैक्वाद् ब्राह्मणाद् अन्यस्य जानश्रुतेर् अपि क्षत्रियत्वम् एव युक्तम्; न चतुर्थ-वर्णत्वम्।

## उक्तार्थे आक्षेपः तत्परिहारश्च

नन्व् अस्मिन् प्रकरणे ऽभिप्रतारिणश् चैत्ररथत्वं क्षत्रियत्वं च न श्रुतम्; तत् कथम् अस्याभिप्रतारिणश् चैत्ररथत्वम्? कथं वा क्षत्रियत्वम्? तत्राह लिङ्गात् – इति।
> अथ ह शौनकं च कापेयम् अभिप्रतारिणं च काक्षसेनिम् (छा.४.३.५)
इत्य् अभिप्रतारिणः कापेय-साहचर्याल् लिङ्गाद् अस्याभिप्रतारिणः कापेय-सम्बन्धः प्रतीयते; अन्यत्र च
> एतेन वै चैत्ररथं कापेया अयाजयन् (ताण्ड्य.२.१२.۵)
इति कापेय-सबन्धिनश् चैत्ररथत्वं श्रूयते; तथा चैत्ररथस्य क्षत्रियत्वं
> तस्माच् चैत्ररथो नामैकः क्षत्रपतिर् अजायत (शतपथ.११.५.३.१३)
इति; अतो ऽभिप्रतारिणश् चैत्ररथत्वं क्षत्रियत्वं च गम्यते॥३५॥

## सूत्रयोः सङ्गतिः

तदेवं न्याय-विरोधिनि शूद्रस्याधिकारे लिङ्गं नोपलभ्यत इत्य् उक्तम्,

इदानीं न्याय-सिद्धश् शूद्रस्यानधिकारश् श्रुति-स्मृतिभिर् अनुगृह्यत इत्य् आह –

१०१. संस्कारपरामर्शात्तदाभावाभिलापाच्च ॥ १–३–३६ ॥

## उपनयनस्य त्रैवर्णिकतास्थापकत्वम्

ब्रह्म-विद्योपदेशेषूपनयन-संस्कारः परामृश्यते –
> उप त्वा नेष्ये (छा.४.४.५)
> तं होपनिन्ये (आप.श्रौत)
इत्यादिषु। शूद्रस्य चोपनयनादि-संस्काराभावो ऽभिलप्यते –
> न शूद्रे पातकं किञ्चिन् न च संस्कारम् अर्हति (मनु.१०.१२.६),
> चतुर्थो वर्ण एक-जातिर् न च संस्कारम् अर्हति (गौत.१०.अ.९)
इत्यादिषु ॥ ३६॥

१०२. तदभावनिर्धारणे च प्रवृत्तेः ॥ १–३–३७ ॥

## उपदेशात् पूर्वं ब्राह्मणत्वनिर्णयप्रवृत्तिदर्शनं विद्यान्तरे

> नैतद् अब्राह्मणो विवक्तुम् अर्हति समिधं सोम्याहर (छां.४.४.५)
इति शुश्रूषोर् जाबालस्य शूद्रत्वाभाव-निर्धारणे सत्य् एव विद्योपदेश-प्रवृत्तेश् च न शूद्रस्याधिकारः॥ ३७॥

१०३ श्रवणाध्ययनार्थप्रतिषेधात् ॥ १–३–३८ ॥

## शूद्रे अध्ययनोपासननिषेधस्य श्रौतता

शूद्रस्य वेद-श्रवण-तदध्ययन-तदर्थानुष्ठानानि प्रतिषिध्यन्ते
> पद्यु ह वा एतच् छ्मशानं यच् छूद्रस् तस्माच् छूद्र-समीपे नाध्येतव्यम्,
> तस्माच् छूद्रो बहु-पशुर् अयज्ञीयः
इति। बहु-पशुः पशु-सदृश इत्यर्थः। अनुपशृण्वतो ऽध्ययन-तदर्थ-ज्ञान-तदर्थानुष्ठानानि न सम्भवन्ति; अतस् तान्य् अपि प्रतिषिद्धान्य् एव॥३८॥

१०४. स्मृतेश्च ॥ १–३–३९ ॥

## उक्तार्थस्य स्मृतितः सिद्धिः

स्मर्यते च श्रवणादि-निषेधः
> अथ हास्य वेदम् उपशृण्वतस् त्रपु-जतुभ्यां श्रोत्र-प्रतिपूरणम्, उदाहरणे जिह्वाच्छेदो धारणे शरीर-भेदः (गौत.ध.२.१२.३)
इति,
> न चास्योपदिशेद् धर्मं न चास्य व्रतम् आदिशेत् (मनु.४.८०)
इति च; अतश् शूद्रस्यानधिकार इति सिद्धम्॥३९॥

## अस्याधिकरणस्य पराभिमतार्थविरुद्धता

ये तु निर्विशेष-चिन्मात्रं ब्रह्मैव परमार्थः; अन्यत् सर्वं मिथ्याभूतम्; बन्धश् चापारमार्थिकः; स च वाक्य-जन्य-वस्तु-याथात्म्य-ज्ञान-मात्र-निवर्त्यः; तन्-निवृत्तिर् एव मोक्षः – इति वदन्ति; तैर् ब्रह्म-ज्ञाने शूद्रादेर् अनधिकारो वक्तुं न शक्यते; अनुपनीतस्य, अनधीत-वेदस्याश्रुत-वेदान्त-वाक्यस्यापि यस्मात् कस्माद् अपि निर्विशेष-चिन्मात्रं ब्रह्मैव परमार्थो ऽन्यत् सर्वं तस्मिन् परिकल्पितं मिथ्याभूतम् इति वाक्याद् वस्तु-याथात्म्य-ज्ञानोत्पत्तेः, तावतैव बन्ध-निवृत्तेश् च। न च तत्त्वमस्यादि-वाक्येनैव ज्ञानोत्पत्तिः कार्या न वाक्यान्तरेणेति नियन्तुं शक्यम्; ज्ञानस्यापुरुष-तन्त्रत्वात्, सत्यां सामग्र्याम् अनिच्छतो ऽपि ज्ञानोत्पत्तेः।

## वेदायत्तज्ञानस्यैव बन्धनिवर्तकत्वाशङ्का तत्परिहारश्च

न च वेद-वाक्याद् एव वस्तु-याथात्म्य-ज्ञाने सति बन्ध-निवृत्तिर् भवतीति शक्यं वक्तुम्, येन केनापि वस्तु-याथाम्य-ज्ञाने सति भ्रान्ति-निवृत्तेः; पौरुषेयाद् अपि निर्विशेष-चिन्मात्रं ब्रह्म परमार्थो ऽन्यत् सर्वं मिथ्याभूतम् इति वाक्याद् ज्ञानोत्पत्तेस् तावतैव भ्रम-निवृत्तेश् च। यथा पौरुषेयाद् अप्य् आप्त-वाक्याच् छुक्तिका-रजतादि-भ्रान्तिर् ब्राह्मणस्य शूद्रादेर् अपि निवर्तते, तद्वद् एव शूद्रस्यापि वेद-वित्-सम्प्रदायागत-वाक्याद् वस्तु-याथात्म्य-ज्ञानेन जगद्-भ्रम-निवृत्तिर् अपि भविष्यति ॥

## वेदविद्भिः शूद्रस्य ज्ञानासम्भवशङ्का – तत्परिहारौ

न चास्योपदिशेद् धर्मम् (मनु.४.८०) इत्यादिना वेद-विदश् शूद्रादिभ्यो न वदन्तीति च न शक्यं वक्तुम्, तत्त्वमस्यादि-वाक्यावगत-ब्रह्मात्म-भावानां वेद-शिरसि वर्तमानतया दग्धाखिलाधिकारत्वेन निषेध-शास्त्र-किङ्करत्वाभावात्, अतिक्रान्त-निषेधैर् वा कैश्चिद् उक्ताद् वाक्याच् छूद्रादेः ज्ञानम् उत्पद्यत एव।

## पौरुषेयवाक्यात् बन्धहेतुभ्रमनिवृत्तिशङ्का – तत्परिहारौ

न च वाच्यं – शुक्तिकादौ रजतादि-भ्रम-निवृत्तिवत् पौरुषेय–वाक्य-जन्य-तत्त्व-ज्ञान-समनन्तरं शूद्रस्य जगद्-भ्रमो न निवर्तत इति; तत्त्वमस्यादि-वाक्य-श्रवण-समनन्तरं ब्राह्मणस्यापि जगद्-भ्रमानिवृत्तेः। निदिध्यासनेन द्वैत-वासनायां निरस्तायाम् एव तत्त्वमस्यादि-वाक्यं निवर्तक-ज्ञानम् उत्पादयतीति चेत् – पौरुषेयम् अपि वाक्यं शूद्रादेस् तथैवेति न कश्चिद् विशेषः।

निदिध्यासनं हि नाम ब्रह्मात्मत्व-भावाभिधायि वाक्यं यद् अर्थ-प्रतिपादन-योग्यम्, तद्-अर्थ-भावना; सैव विपरीत-वासनां निवर्तयतीति दृष्टार्थत्वं निदिध्यासन-विधेर् ब्रूषे, वेदानुवचनादीन्य् अपि विविदिषोत्पत्ताव् एवोपयुज्यन्ते इति शूद्रस्यापि विविदिषायां जातायां पौरुषेय-वाक्यान् निदिध्यासनादिभिर् विपरीत-वासनायां निरस्तायां ज्ञानम् उत्पत्स्यते; तेनैवापारमार्थिको बन्धो निवर्तिष्यते।

## मुखान्तरेण ज्ञानसम्भवप्रदर्शनतः पराभिप्रायनिरसनम्

अथवा तर्कानुगृहीतात् प्रत्यक्षाद् अनुमानाच् च निर्विशेष-स्वप्रकाश-चिन्मात्र-प्रत्यग्-वस्तुनि अज्ञान-साक्षित्वं, तत्-कृत-विविध-विचित्र-ज्ञातृ-ज्ञेय-विकल्प-रूपं कृत्स्नं जगच् चाध्यस्तम् इति निश्चित्यैवम्भूत-परिशुद्ध-प्रत्यग्-वस्तुनि अनवरत-भावनया विपरीत-वासनां निरस्य तद् एव प्रत्यग्-वस्तु साक्षात्कृत्य शूद्रादयो ऽपि विमोक्ष्यन्त इति मिथ्याभूत-विचित्रैश्वर्य-विचित्र-सृष्ट्याद्यलौकिकानन्त–विशेषावलम्बिना वेदान्त-वाक्येन न किञ्चित् प्रयोजनम् इह दृश्यत इति शूद्रादीनाम् एव ब्रह्म-विद्यायाम् अधिकारस् सुशोभनः।

## श्रुतिवैयर्थ्यरूपम् अनुपपत्त्यन्तरम्

अनेनैव न्यायेन ब्राह्मणादीनाम् अपि ब्रह्म-वेदन-सिद्धेर् उपनिषच् च तपस्विनी दत्त-जलाञ्जलिस् स्यात्।

## प्रकारान्तरेण श्रुतिजन्यज्ञानावश्यकत्वशङ्का तत्परिहारश्च

न च वाच्यं नैसर्गिक-लोक-व्यवहारे भ्राम्यतो ऽस्य केनचिद् अयं लौकिक-व्यवहारो भ्रमः, परमार्थस् त्व् एवम् इति समर्पिते सत्य् एव प्रत्यक्षानुमान-वृत्त-बुभुत्सा जायत इति तत्-समर्पिका श्रुतिर् अप्य् आस्थेयेति; यतो भव-भय-भीतानां साङ्ख्यादय एव प्रत्यक्षानुमानाभ्यां वस्तु-निरूपणं कुर्वन्तः प्रत्यक्षानुमान-वृत्त-बुभुत्सां जनयन्ति; बुभुत्सायां च जातायां प्रत्यक्षानुमानाभ्याम् एव विविक्त-स्वभावाभ्यां नित्य-शुद्ध-स्वप्रकाशाद्वितीय-कूटस्थ-चैतन्यम् एव सत्, अन्यत् सर्वं तस्मिन्न् अध्यस्तम् इति सुविवेचम्। एवम्भूते स्व-प्रकाशे वस्तुनि श्रुति-समधिगम्यं विशेषान्तरं च नाभ्युपगम्यते; अध्यस्तातद्रूप-निवर्तिनी हि श्रुतिर् अपि त्वन्-मते। न च सत आत्मन आनन्द-रूपता-ज्ञानाय उपनिषद् आस्थेया, चिद्रूपताया एव सकलेतरातद्रूप-व्यावृत्ताया आनन्द-रूपत्वात्।

## उपासनस्य वेदान्तविहितस्य मोक्षोपायत्ववादिना सर्वदोषाभावः

यस्य तु मोक्ष-साधनतया वेदान्त-वाक्यैर् विहितं ज्ञानम् उपासन-रूपम्, तच् च पर-ब्रह्म-भूत-परम-पुरुष-प्रीणनम्, तच् च शास्त्रैक-समधिगम्यम्, उपासन-शास्त्रं चोपनयनादि-संस्कृताधीत-स्वाध्याय-जनितं ज्ञानं विवेक-विमोकादि-साधनानुगृहीतम् एव स्वोपायतया स्वीकरोति, एवं रूपोपासन-प्रीतः पुरुषोत्तम उपासकं स्वाभाविक-आत्म-याथात्म्य-ज्ञान-दानेन कर्म-जनिताज्ञानं नाशयन् बन्धान् मोचयतीति पक्षः; तस्य यथोक्तया नीत्या शूद्रादेर् अनधिकार उपपद्यते॥

**इति श्रीशारीरकमीमांसाभाष्ये अपशूद्राधिकरणम्॥**