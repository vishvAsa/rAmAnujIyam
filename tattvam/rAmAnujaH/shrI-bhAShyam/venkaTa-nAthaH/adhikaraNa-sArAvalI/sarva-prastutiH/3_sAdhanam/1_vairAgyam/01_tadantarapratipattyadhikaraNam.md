+++
title = "01 तदन्तरप्रतिपत्त्यधिकरणम्"
+++


<details open><summary>विश्वास-प्रस्तुतिः - 1</summary>

साद्ध्या मुक्तिर्न चेत्स्यात्प्रसजति विफला साधनाद्ध्यायकॢप्तिः  
साद्ध्या चेन्नश्वरी स्यात् कथमिह पुनरावृत्तिशून्योऽपवर्गः ।  
मैवं, ब्रह्मानुभूतिः परभजनवता प्रागसिद्धैव साद्ध्या  
धीसंकोचप्रणाशस्त्वियमिति च भवत्युत्तरावध्यतीता ॥
</details>

<details><summary>३४-तमाहोबिल-यतिः - 1</summary>

साध्या मुक्तिरित्यादि । मुक्तिस्साध्या न स्याच्चेत् - पुरुषप्रवृत्त्योत्पाद्या न चेत् । नित्येति चेदित्यर्थः । साधनाध्यायकॢप्तिर्विफला प्रसजति - तदा मोक्षसाधनोपासनप्रतिपादकतृतीयाध्यायरचना विफला भवेत् । मोक्षस्य नित्यत्वेन तत्साधनप्रतिपादनस्य वैफल्यादित्यर्थः । साध्या चेत् - मुक्तिरित्यनुषङ्गः । उत्पाद्या चेत् । नश्वरी स्यात् - अनित्या स्यात् । उत्पन्नानां विनाशस्यापरिहार्यत्वादिति भावः । अतः, इह - अस्मिन् शास्त्रे । कथं अपवर्गः पुनरावृत्तिशून्यः - केन प्रकारेण मोक्षस्य पुनर्विनाशशून्यस्य सिद्धिः । मैवम् - नैवं चिन्त्यम् । प्रागसिद्धैव ब्रह्मानुभूतिः - प्रागविद्यमानैव ब्रह्मानुभवरूपा मुक्तिः । परभजनवता साध्या - परोपासनयुक्तेन पुरुषेनोत्पाद्या । इयम् - मुक्तिः । धीसङ्कोचप्रणाशस्त्विति - बन्धात्मकधर्मभूतज्ञानसङ्कोचविनाशरूपेति हेतोः । उत्तरावध्यतीता च भवतीति - उत्तरावधिर्नाशस्तमतीता नाशरहितेत्यर्थः । ब्रह्मानुभवरूपा मुक्तिर्ज्ञानसङ्कोचप्रध्वंस एव । तस्य च कृतकत्वेऽपि विनाशो नास्तीति पुनरावृत्तिर्नेति भावः । इदञ्च परपक्षानुसारेण, अस्मत्पक्षे तु भावन्तराभावाङ्गीकारात्, ज्ञानसङ्कोचनिवृत्तिर्ज्ञानविकासरूपो भाव एव । तस्य नित्यत्वञ्च 'न च पुनरावर्तते' इति प्रमाणबलात् सिद्धम् । धियो विकासश्च स्वाभाविक एव । उपाधिवशात् जातस्य सङ्कोचस्य चोपासनजन्यपरमात्मप्रसादेन निवृत्तौ स्वाभाविको विकास एवावतिष्ठत इति 'स चानन्त्याय कल्पते' इति श्रुत्या साक्षादुच्यत इति न काप्यनुपपत्तिरिति ॥
</details>

<details><summary>कुमार-वरदः - 1</summary>

एवं सिद्धविषयनिरूपणपरपूर्वद्विकचिन्ता कृता । अथ साध्यविषयनिरूपणपरोत्तरद्विकचिन्तायामुत्पत्तिक्रमेण चतुर्थाध्यायनिरूपणीयसाध्यांशात्पूर्वं साधनचिन्ता तृतीये क्रियत इति द्विकसङ्गतिः, अध्यायसङ्गतिश्च । एतत्सर्वं 'अतिक्रान्त' इत्यादिना सविस्तरं भाष्य एवोक्तमिति तत्रैव द्रष्टव्यम् । तृतीयाध्यायपादद्वन्दसंगतिरपि तत्रैव भाष्ये सुव्यक्तमुक्ता । 'उपासनारम्भाभ्यर्हितोपायश्च प्राप्यवस्तुव्यतिरिक्तवैतृष्ण्यं प्राप्यतृष्णा चेति । तत्सिद्ध्यर्थं जीवस्य लोकान्तरेषु स़ञ्चरतो जाग्रतस्स्वपतस्सुषुप्तस्य मूर्च्छतश्च दोषाः, परस्य च ब्रह्मणस्तद्रहितता कल्याणगुणाकरत्वञ्च प्रथमद्वितीययोः पादयोः प्रतिपाद्यते' इति । अधिकरणसङ्गतिरुत्तरत्र भविष्यति । अत्र कश्चिच्चोदयति - साध्येति । मुक्तिस्साध्या? न वा? न चेत् साधनाध्यायकॢप्तिर्विफला प्रसजति । साध्या चेत् सा मुक्तिर्नश्वरी स्यात् । ततश्च कथं पुनरावृत्तिशून्योऽपवर्गस्स्यादिति । तदेतत्प्रतिक्षपति - मैवमिति । प्रतिक्षेपप्रकारं दर्शयति - ब्रह्मेति । परभजनवता पुरुषेण प्रागसिद्धैव साध्या । तर्ह्यनुभूतेस्साध्यत्वादनित्यत्वं स्यादित्याशङ्क्य परमतप्रक्रिययैव अनित्यत्वं परिहरति - धीसङ्कोचेति । ज्ञानसङ्कोचप्रणाश एव ब्रह्मानुभूतिः । प्रध्वंसस्य च कृतकत्वेऽपि प्रणाशो नास्तीति परवादिनोऽपि वदन्ति । तेन ब्रह्मानुभूतिः प्रणाशरूपत्वादुत्तरावधिरहितेत्यर्थः । अयमर्थः - अस्मत्पक्षेऽपि भावान्तराभावाङ्गीकाराद्भाव एवाभावोऽपि स्यात् । 'न च पुनरावर्तते' इति प्रमाणबलात्नित्यत्वसिद्धिश्च । धियो विकासस्स्वाभाविक एव वेदान्तसिद्धान्ते । उपाधिवशात्सङ्कोचो जातः । तस्मिन्सङ्कोचे निवृत्ते स्वाभाविको विकास एवावतिष्ठत इति हि 'स चानन्त्याय कल्पते' इति श्रुत्यैव साक्षादुच्यत इति ॥
</details>

<details><summary>मूलम् - 1</summary>

साद्ध्या मुक्तिर्न चेत्स्यात्प्रसजति विफला साधनाद्ध्यायकॢप्तिः  
साद्ध्या चेन्नश्वरी स्यात् कथमिह पुनरावृत्तिशून्योऽपवर्गः ।  
मैवं, ब्रह्मानुभूतिः परभजनवता प्रागसिद्धैव साद्ध्या  
धीसंकोचप्रणाशस्त्वियमिति च भवत्युत्तरावध्यतीता ॥
</details>

<details open><summary>विश्वास-प्रस्तुतिः - 2</summary>

पादाभ्यामत्र पूर्वं जनयति भविनां ब्रह्मविद्याधिकारं  
पश्चात्तेषामुभाभ्यां वदति बहुविधां तामशेषैस्सहाङ्गैः ।  
ऐश्वर्यादौ विरक्तिं निरवधिविभवे पूरुषे चाभिलाषं  
विद्याभेदावलम्बं तदुपकरणमप्याह पादैः क्रमेण ॥
</details>

<details><summary>३४-तमाहोबिल-यतिः - 2</summary>

पादाभ्यामित्यादि । अत्र - मुक्तिसाधनपरे तृतीयाध्याये । पूर्वम् - प्रथमतः । पादाभ्याम् - वैराग्यपादोभयलिङ्गपादाभ्याम् । भविनाम् - संसारिणाम् । ब्रह्मविद्याधिकारं जनयति - प्राप्यान्तरवैतृष्ण्यप्राप्यतृष्णातिशयरूपं ब्रह्मविद्याधिकारमुत्पादयति । जीवावस्थासु दोषदर्शनेन तद्वैतृष्ण्यस्य, परमात्मनि हेयप्रत्यनीकत्वकल्याणगुणाकरत्वरूपयोभयलिङ्गदर्शनेन तद्विषयकतृष्णातिशयस्य च जननादिति भावः । पश्चादुभाभ्याम् - ततः परमुभाभ्यां पादाभ्याम् । तेषाम् - जीवानाम् । अशेषैरङ्गैस्सह - अग्निहोत्रादिवर्णाश्रमधर्मशमदमादिगुणादिरूपैर्ब्रह्मोपासनाङ्गैस्सह । बहुविधां तां वदति - वैश्वानरोपकोसलदहरशाण्डिल्यादिरूपतया बहुप्रकारां ब्रह्मविद्यां भेदाभेदगुणोपसंहारानुपसंहारानुसन्धेयगुणव्यवस्थेयत्ताविकल्पादिप्रतिपादनमुखेन प्रतिपादयतीत्यर्थः । ऐश्वर्यादौ विरक्तिम् - ऐहलौकिकपारलौकिकैश्वर्यादौ वैराग्यम् । निरवधिविभवे पूरुषे अभिलाषञ्च - उभयलिङ्गसिद्धाननन्तकल्याणगुणविभूतिके पुरुषोत्तमे तृष्णातिशयमपि । विद्याभेदावलम्बम् - विद्याभेदानां वैश्वानरोपकोसलाद्युपासनभेदानामवलम्बमनुष्ठेयत्वेन परिग्रहम् । तदुपकरणमपि - विद्याङ्गभूतकर्मादिस्वरूपमपि । पादैः - साधनाध्यायपादैश्चतुर्भिः । क्रमेण - उक्तार्थचतुष्टयानुगुणपादचतुष्टयक्रमेण । आह - अर्थतः कण्ठोक्त्या च प्रतिपादितवानित्यर्थः । सूत्रकार इति शेषः ॥
</details>

<details><summary>कुमार-वरदः - 2</summary>

अत्र तृतीयेऽध्याये पूर्वोत्तरपादद्वन्द्वयोरर्थविभागं चतुर्णामपि पादानामर्थभेदञ्च दर्शयति - पादाभ्यामिति । वैराग्यपादोभयलिङ्गपादाभ्यां भविनां जीवानां ब्रह्मविद्याधिकारं जनयति पश्चात् उभाभ्यां पादाभ्यां तेषामेव जीवानामङ्गैस्सहितां तामेव ब्रह्मविद्यां प्रदर्शयतीत्यर्थः । चतुर्णामपि पादानामर्थभेदाननुक्रमेण दर्शयति ऐश्वर्यादाविति । ऐश्वर्यादौ विरक्तिर्वैराग्यपादे, उभयलिङ्गपादे तु निरवधिविभवे परमपुरुषे निरतिशयाभिलाषोत्पत्तिः, गुणोपसंहारपादे तु विद्याभेदावलम्बः विद्याङ्गपादे पुनर्विद्योपकरणसंपत्तिरिति विभागः ॥
</details>

<details><summary>मूलम् - 2</summary>

पादाभ्यामत्र पूर्वं जनयति भविनां ब्रह्मविद्याधिकारं  
पश्चात्तेषामुभाभ्यां वदति बहुविधां तामशेषैस्सहाङ्गैः ।  
ऐश्वर्यादौ विरक्तिं निरवधिविभवे पूरुषे चाभिलाषं  
विद्याभेदावलम्बं तदुपकरणमप्याह पादैः क्रमेण ॥
</details>

<details open><summary>विश्वास-प्रस्तुतिः - 3</summary>

संसारोद्विग्नचेतास्तनुभृदधिकरोत्यत्र शारीरकांशे  
वैराग्यार्थस्तु पादः किमिति पुनरसौ सूत्रकारैर्निबद्धः ।  
सत्यं प्राप्यान्तराणां निरयगणतुलारोपणं मुक्त्युपाय-  
प्रारम्भेऽभ्यर्हितं स्यात्त्वरत इह खलु स्पष्टदृष्टस्वबोधः(दोषः) ॥
</details>

<details><summary>३४-तमाहोबिल-यतिः - 3</summary>

संसारेत्यादि । संसारोद्विग्नचेतास्तनुभृत् - जननमरणादिरूपसंसारभीतहृदयः पुरुषः खलु । अत्र शारीरकांशे अधिकरोति - अस्मिन् शारीरकशास्त्रात्मके मीमांसाशास्त्रोत्तरार्धे श्रवणाय प्रवर्तते । एवं सति पुनर्वैराग्यार्थः असौ पादस्तु सूत्रकारैः किमिति निबद्धः - उक्तरीत्या वैराग्ये सिद्धेऽपि पुनर्वैराग्योत्पत्तिफलोऽयं तृतीयाध्यायप्रथमपादो निरर्थकाक्षरशून्यसूत्रकरणाय प्रवृत्तैर्व्यासाचार्यैः किंफलमिति मन्वानैर्विरचितः । सूत्रकारैरिति पूजायां बहुवचनम् । शास्त्रश्रवणौपयिकमुपासनानुष्ठानौपयिकमिति द्विविधं वैराग्यम्, तत्र प्रथमस्य पूर्वं सिद्धावपि द्वितीयांशसिद्ध्यर्थमयं पाद इति प्रतिवदति - सत्यमित्यादिना । प्रथमांशसिद्ध्या अर्धमङ्गीकृतमित्यर्थः । प्राप्यान्तराणाम् - परमात्मस्थानापेक्षया भिन्नानां स्वर्गादिस्थानानाम् । निरयगणतुलारोपणम् - 'एते वै निरयास्तात स्थानस्य परमात्मनः' इत्युक्तरीत्या नरकवर्गतुल्यत्वानुसन्धानम् । मुक्त्युपायप्रारम्भेऽभ्यर्हितं स्यात् - मुक्त्युपायभूतोपासनानुष्ठानोपयुक्तं भवेत् । इह - मोक्षार्थोपासनानुष्ठाने । स्पष्टदृष्टस्वदोषः खलु त्वरते - स्पष्टतया दृष्टाः स्वस्य इहामुत्र च सञ्चरतस्स्वप्नसुषुप्तिमुग्धाद्यवस्थापन्नस्य ये दोषा दुःखहेतवो येन तादृशः खलु पुरुषश्शीघ्रं प्रवर्तते । अत एतादृशतीव्रवैराग्यायायं पाद इति भावः । अत्र चिन्तामणौ पाठान्तरावलम्बनेन व्याख्यानं दृश्यते । इयं तत्पङ्क्तिः 'तदेव विशदयति - त्वरत इति । स्पष्टदृष्टस्वबोधः - परमपुरुषस्सर्वशेषी अहं पुनस्सूरिवन्नित्यमेव तदनुभवयोग्यः अथापि कर्मवशात् संसरामीति स्पष्टदृष्टस्वज्ञानवान् पूर्वं व्याधत्वेनावस्थितराजकुमारवत् स्वस्वरूपस्य सम्यगवलोकनेन पुनरसङ्कुचितब्रह्मानुभवाय त्वरत इत्यर्थः' इति ॥
</details>

<details><summary>कुमार-वरदः - 3</summary>

अत्र कश्चिदचूचुदत् वेदान्तश्रवणवेलायां विरक्त एवादितः प्रवर्तते तेन प्रागेव वैराग्यस्य सिद्धत्वात् पुनस्तृतीयाद्यपादे वैराग्यसम्पादनं न कर्तव्यमिति । तदिदमाह - संसारेति । अस्मिन् शारीरकशास्त्रे संसारोद्विग्नचेता जीव एवाधिकरोति । अतश्शास्त्रारम्भ एव वैराग्यं सिद्धम् । पुनरत्र वैराग्यपादः किमर्थमारभ्यत इति । अर्धाङ्गीकारेणोत्तरमाह - सत्यमिति । द्विविधं हि वैराग्यं शास्त्रश्रवणौपयिकं तावदेकम्, उपासनानुष्ठानौपयिकञ्चान्यद्वैराग्यम् । तदत्र निरूप्यत इति न पादारम्भनैष्फल्यम् । तदेतद्विशदयति - प्राप्येति । 'एते वै निरयास्तात स्थानस्य परमात्मनः' इति परमात्मस्थानापेक्षया स्वर्गादीनां निरयतुल्यतानुसन्धानमुपासनारम्भोपयुक्तं तदस्मिन्नेव पादे सिध्यतीति सफलोऽयं वैराग्यपादारम्भः । तदिदमाह मुक्त्युपायप्रारम्भेऽम्यर्हितं स्यादिति । तदेव विशदयति - त्वरत इति । स्पष्टदृष्टस्वबोधः - परमपुरुषस्सर्वशेषी, अहं पुनस्सूरिवन्नित्यमेव तदनुभवयोग्यः, अथापि कर्मवशात् संसारामीति स्पष्टदृष्टस्वज्ञानवान् पूर्वं व्याधत्वेनावस्थितराजकुमारवत् स्वस्वरूपस्य सम्यगवलोकनेन पुनरसङ्कुचित ब्रह्मानुभवाय त्वरत इत्यर्थः ॥
</details>

<details><summary>मूलम् - 3</summary>

संसारोद्विग्नचेतास्तनुभृदधिकरोत्यत्र शारीरकांशे  
वैराग्यार्थस्तु पादः किमिति पुनरसौ सूत्रकारैर्निबद्धः ।  
सत्यं प्राप्यान्तराणां निरयगणतुलारोपणं मुक्त्युपाय-  
प्रारम्भेऽभ्यर्हितं स्यात्त्वरत इह खलु स्पष्टदृष्टस्वबोधः(दोषः) ॥
</details>

<details open><summary>विश्वास-प्रस्तुतिः - 4</summary>

देहाद्यं भोग्यनीत्या दिवि भुवि च गतौ तत्रतत्रैव लभ्यं  
प्राणाद्यैर्भूतसूक्ष्मैरपि किमिह मुधा पूर्वदेहाद्गृहीतैः ।  
जीवस्याणोर्गतिं च स्वयमुपजनयेदीश्वरः प्राणनीत्या  
मैवं, स्वच्छन्दकृत्ये श्रुतिमितनियतौ गौरवोक्तेरयुक्तेः ॥
</details>

<details><summary>३४-तमाहोबिल-यतिः - 4</summary>

देहाद्यमित्यादि । दिवि भुवि च गतौ - पूर्वदेहान्निष्क्रान्तस्य जीवस्य द्युलोके ततः पुनर्भूलोके च गतौ । तत्रतत्रैव - तत्तद्देश एव । भोग्यनीत्या - भोग्यवस्तु यथा लभ्यते तन्न्यायेन । देहाद्यम् - देहेन्द्रियप्राणादिकमपि । लभ्यम् - सुलभमेव । मुधा - वृथैव । इह पूर्वदेहात् गृहीतैः प्राणाद्यैर्भूतसूक्ष्मैरपि किम् - एतल्लोके पूर्वं परिगृहीताद्देहाद्गृहीतैर्दध्नो नवनीतवत् मथित्वा सारग्राहं गृहीतैः प्राणाद्यैः प्राणेन्द्रियैर्भूतसूक्ष्मैरपि पूर्वदेहस्थभूतसूक्ष्मांशैरपि किं फलम् । अणोः - अणुपरिमाणस्य जीवस्य । गतिञ्च - देशान्तरगमनञ्च । प्राणनीत्या - 'ऊर्ध्वं प्राणमुन्नयत्यपानं प्रत्यगस्यति' इत्युक्तप्राणादिनयनन्यायेन । ईश्वरस्स्वयमुपजनयेत् । मैवम् - एवं न शङ्क्यम् । श्रुतिमितनियतौ - श्रुतिप्रमितनियतौ । स्वच्छन्दकृत्ये - स्वच्छन्दस्य स्वतन्त्रस्येश्वरस्य कृत्ये कार्ये । गौरवोक्तेरयुक्तेः - गौरवापादनस्यायोगात् । यत् यथा ईश्वरः करोतीति श्रुतिप्रमितं तत्तथैवेति प्राणाणिकैरभ्युपगन्तव्यम् । न पुनरीश्वरकृत्ये श्रुतिसिद्धे गौरवादिदोष उदाहार्यः । आनुमानिक्यां हि कल्पनायां गौरवं दोषमुदाहरन्ति न्यायविद इति भावः ॥
</details>

<details><summary>कुमार-वरदः - 4</summary>

पूर्वाधिकरणे 'संज्ञामूर्तिकॢप्तिस्तु त्रिवृत्कुर्वत उपदेशात्' इत्यत्र मूर्तिप्रसङ्गः कृतः । अधुना पुनरेकां मूर्तिं परित्यज्य देशान्तरे मूर्त्यन्तरप्राप्तौ किं पूर्वमूर्तिसंगतभूतसूक्ष्मैः परिष्वक्तो याति नेति विचार्यते । तदर्थविचारस्तु - किं देहान्तरं गच्छन् जीवो भूतसूक्ष्मैर्देहबीजैस्सम्परिष्वक्तो रंहति उतासम्परिष्वक्त इति । 'वेत्थ यथा प़ञ्चम्यामाहुतावापः पुरुषवचसो भवन्ति', 'इति तु पञ्चम्यामाहुतावापः पुरुषवचसो भवन्ति' इति प्रश्नप्रतिवचने किं सम्परिष्वक्तस्य रंहणं गमयतो नेति । किं श्रद्धादिशब्दैरवस्थाविशेषापन्नान्यबादिद्रव्याण्युच्यन्ते, उत तत्परिष्वक्तो जीव इति । किं केवलेष्टापूर्तकारिणां पितृयाणेन निवर्तने 'एष सोमो राजा' इति सोमशब्दस्य सोमदेहजीवपरत्वं 'तस्या आहुतेस्सोमो राजा संभवति' इति सोमशब्दस्य सोमदेहजीवपरतामवगमयति नेति । अत्र पूर्वपक्षमाह - देहाद्यमिति । पूर्वदेहान्निष्क्रान्तस्य पुरुषस्य देशान्तरप्राप्तौ तत्रतत्रैव देहेन्द्रियादिकं कर्मानुरूपमपूर्वं सिध्यत्येव यथा तत्र भोग्यमुपलभ्यते । तस्मात्पूर्वदेहात् गृहीतैः प्राणाद्यैर्भूतसूक्ष्मैश्च सम्परिष्वक्त एव यातीति कल्पनागौरवं स्यात् । ननु जीवस्य गमनं भूतसम्बन्धमन्तरेण कथं घटत इत्याशङ्क्याह - जीवस्येति । परिमितमानत्वं हि गमने कारणम् । तेनाणोर्जीवस्य गमनमणुत्वादेव सङ्घटते । द्रव्यान्तरसंयुक्तस्येति कल्पने गौरवमेव दोषः । ईश्वर एव 'ऊर्ध्वं प्राणमुन्नयत्यपानं प्रत्यगस्यति" इति प्राणनीत्या जीवस्यापि गतिं जनयतीति । उक्तं पक्षं प्रतिक्षिपति - मैवमिति । तदेव विवृणोति - स्वच्छन्देति । यद्यथेश्वरः करोतीति श्रुतिप्रमितं तत्तथैवेति प्रामाणिकैरभ्युपगन्तव्यम् । नपुनरीश्वरकृत्ये श्रुतिसिद्धे गौरवादिदोष उदाहार्यः । आनुमानिक्यां हि कल्पनायां गौरवदोषमुदाहरन्ति न्यायवादिनः । श्रुतिप्रमितनियतौ स्वच्छन्दकृत्ये गौरवाभिधानस्यायुक्तत्वादित्यभेद्योऽयं हेतुनिर्देशः ॥
</details>

<details><summary>मूलम् - 4</summary>

देहाद्यं भोग्यनीत्या दिवि भुवि च गतौ तत्रतत्रैव लभ्यं  
प्राणाद्यैर्भूतसूक्ष्मैरपि किमिह मुधा पूर्वदेहाद्गृहीतैः ।  
जीवस्याणोर्गतिं च स्वयमुपजनयेदीश्वरः प्राणनीत्या  
मैवं, स्वच्छन्दकृत्ये श्रुतिमितनियतौ गौरवोक्तेरयुक्तेः ॥
</details>

<details open><summary>विश्वास-प्रस्तुतिः - 5</summary>

नानाजातीयराशिं व्यपदिशति जनो भूयसोंऽशस्य नाम्ना  
प्राचुर्यादेवमापः पुरुषवचस इत्युच्यते भूतवर्गः ।  
व्यष्टिं पञ्चीकृतैस्तैस्सृजति हि स विभुस्तारतम्यं पुनश्च  
श्रद्धाशब्दस्त्विहापः कथयति निगमे तत्समाख्यावदुक्तेः ॥
</details>

<details><summary>३४-तमाहोबिल-यतिः - 5</summary>

नानाजातीयेत्यादि । जनः । नानाजातीयराशिम् - नानाजातीयद्रव्यसङ्घातम् । भूयसः अंशस्य नाम्ना - तद्राशिघटकद्रव्यांशेषु यद्द्रव्यांशो भूयान् तद्द्रव्यनाम्ना । व्यपदिशति - व्यहरति । इदं धान्यराशिप्रभृतिषु दृष्टम् । एवम् - उक्तन्यायेन । प्राचुर्यात् - देहे लोहितादिरूपाबंशभूयस्त्वेन तदारम्भकद्रव्येऽप्यबंशप्राचुर्यात् । आपः पुरुषवचस इति - वेत्थ यथा पञ्चम्यामाहुतावापः पुरुषवचसो भवन्ति इति श्रुतावप्छब्देन । भूतवर्ग उच्यते । स विभुः - परमात्मा । व्यष्टिम् - देहादिकम् । पञ्चीकृतैस्तैर्हि सृजति - परस्परमिश्रितैर्भूतैर्हि सृजति, नतु केवलैः । अतो देहारम्भे पञ्चभिरपि भूतैर्भवितव्यमिति भावः । पुनस्तारतम्यञ्च - दृश्यत इति शेषः । देहे वातपित्तश्लेष्मादितारतम्यञ्च विशेषतो दृश्यते । तद्धि तत्तभूतवैषम्यप्राचुर्यादेव हि भवेत् । ननु प्रथमं द्युलोकाग्नौ श्रद्धा हि होम्यत्वेन श्रुता 'श्रद्धां जुह्वति' इति, नत्वाप इत्यत्राह - श्रद्धाशब्दस्त्विति । इह श्रद्धाशब्दस्तु - पूर्वत्रोत्तरत्र चाप्छब्दितवस्तुविषये प्रयुक्तोऽयं श्रद्धाशब्दः । निगमे तत्समाख्यावदुक्तेः - श्रद्धा वा आपः इति वेदे श्रद्धासंज्ञावत्त्वेनापामुक्तेः । अपः कथयति - अप एवाभिदधातीत्यर्थः । अतश्चायं श्रद्धाशब्दोऽप्यप्छब्दवत् भूतान्तरसंसृष्टाप्पर इति भावः ॥
</details>

<details><summary>कुमार-वरदः - 5</summary>

ननु पञ्चाग्निविद्यायां भूतसूक्ष्मैः परिष्वक्तो जीवो यातीति भवद्भिरुच्यते, तत्र कोऽयं भूतपञ्चकवाचकश्शब्दः श्रद्धाशब्द एव जलवाचक उपलक्षणन्यायेन भूतपञ्चकं वदतीति चेत् ; श्रद्धाशब्दस्यैव कथं जलवाचकत्वमित्याशङ्क्योभयीमपि शङ्कां परिहरत्यनुक्रमेण - नानाजातीयेत्यादिना । अयमर्थः - लोकेऽपि जनो नानाद्रव्यसङ्घातरूपे वस्तुनि बहुद्रव्यनाम्नैव व्यवहरतीति द्रृष्टमेव घृतप्रचुरमौषधं घृतमेवेति । श्रद्धाशब्दो जलवाचकत्वाज्जलसंसृष्टानि भूतान्तराण्यपि वदतीति । नन्वन्यभूतवाचकश्शब्दः कथमन्यस्यापि भूतस्य वाचक इत्याशङ्क्य देहे जलस्य भूयस्त्वाज्जलवाचकश्शब्दो भूतान्तराण्यपि वदतीति युक्तमेवेत्याह प्राचुर्यादिति । श्रद्धाशब्दोक्तन्यायोऽयं 'पञ्चम्यामाहुतावापः पुरुषवचसो भवन्ति' इत्यप्छब्देऽपि समान इत्याह - एवमिति । तर्हि एकभूतेन सृष्टिः किं न स्यादित्याशङ्क्याह - व्यष्टिमिति । पञ्चीकृतैरेव हि भूतैर्देहादिषु सर्वत्रापि सृष्टिर्दृश्यते । तत्र तारतम्यमपि दृश्यते । वातपित्तश्लेष्मादिवैषम्यं तत्तद्भूतवैषम्यप्राचुर्यादेव हि देहेषु जायते । तदिदमाह - तारतम्यमिति । श्रद्धाशब्दः कथं सलिलवाचीति द्वितीयं चोद्यमवशिष्यते तत्रोत्तरम् - श्रद्धाशब्दस्विति । तत्र हेतुमाह - निगम इति । 'श्रद्धा वा आपः' इति निगमे श्रद्धासमाख्यावत्वेनापामुक्तेः ॥
</details>

<details><summary>मूलम् - 5</summary>

नानाजातीयराशिं व्यपदिशति जनो भूयसोंऽशस्य नाम्ना  
प्राचुर्यादेवमापः पुरुषवचस इत्युच्यते भूतवर्गः ।  
व्यष्टिं पञ्चीकृतैस्तैस्सृजति हि स विभुस्तारतम्यं पुनश्च  
श्रद्धाशब्दस्त्विहापः कथयति निगमे तत्समाख्यावदुक्तेः ॥
</details>

<details open><summary>विश्वास-प्रस्तुतिः - 6</summary>

द्यौः पर्जन्योऽथ पृथ्वी तदनु च पुरुषो योषिदित्येवमेतान्  
पञ्चाग्नीन् कल्पयित्वा परिकरसहितांस्तेषु पञ्चाग्निविद्या ।  
श्रद्धाख्यं भूतसूक्ष्मं क्रमपरिणतितस्सोमवर्षान्नरेतो-  
रूपं हव्यं सजीवं तनुधरमरुतो जुह्वतीति ब्रवीति ॥
</details>

<details><summary>३४-तमाहोबिल-यतिः - 6</summary>

अत्र कानि पञ्चाग्नित्वेन परिकल्प्यन्ते ? कानि वा होतव्यानि ? के च ते होतारः ? इत्याशङ्क्य सर्वमेतद्विविच्य दर्शयति - द्यौरित्यादिना । पञ्चाग्निविद्या - असौ वाव लोको गौतमाग्निः इत्यादिका पाञ्चालराजवक्तृकगौतमश्रोतृकात्मोपदेशरूपा छान्दोग्यश्रुतिः । प्रथमं द्यौः । अथ पर्जन्यः - मेघः । अथ पृथ्वी । तदनु च पुरुषः - रेतस्सेक्तृपुरुषः । तदनु योषित् - सिक्तरेतोधारिणी स्त्री । इत्येवमेतान् - पूर्वोक्तान् द्युलोकादीन् । परिकरसहितान् पञ्चाग्नीन् कल्पयित्वा - समिद्धूमार्चिरङ्गारविष्फुलिङ्गरूपितादित्यादिरूपपरिकरविशिष्टान् पञ्चाग्नीन् रूपयित्वा । तेषु - रूपितेषु द्युपर्जन्यपृथ्वीपुरुषयोषिद्रूपेष्वग्निषु । क्रमपरिणतितः - क्रमागतपरिणामविशेषेण । सोमवर्षान्नरेतोरूपम् - सोमाद्यात्मकं सजीवं - जीवात्मसहितं, श्रद्धाख्यं - श्रद्धाशब्दितं, भूतसूक्ष्मम् - भूतसूक्ष्मांशरूपम् । हव्यम् - होमद्रव्यम् । तनुधरमरुतः - देहधारकप्राणात्मकवायवः । जुह्वतीति, ब्रवीति - प्रतिपादयति । अयमेव पञ्चाग्निविद्यासारसंग्रह इति भावः ॥
</details>

<details><summary>कुमार-वरदः - 6</summary>

अत्र कानि पञ्चाग्नित्वेन परिकल्प्यन्ते कानि वा होतव्यानि के च ते होतार इत्याशङ्क्य सर्वमेतद्विच्य दर्शयति - द्यौरिति । द्यौः पर्जन्यः पृथिवी पुरुषो योषिदिति पञ्चाग्नयः । परिकरसहितानित्यग्निकल्पनोपकरणसाहित्यमुच्यते । श्रद्धासोमवर्षान्नरेतांसि होतव्यानि । श्रद्धाख्यं भूतसूक्ष्मं क्रमपरिणामेन सोमवर्षान्नरेतोरूपं भवतीत्यन्वयः । सजीवमिति - जीवसहितं भूतसूक्ष्ममित्यर्थः । भूतसूक्ष्मविशिष्टो जीवो होतव्य इति भावार्थः । जीवस्यैव प्राधान्यात् । तनुधरमरुतः पितृदेहधारकमरुतो जुह्वतीत्यर्थः ॥
</details>

<details><summary>मूलम् - 6</summary>

द्यौः पर्जन्योऽथ पृथ्वी तदनु च पुरुषो योषिदित्येवमेतान्  
पञ्चाग्नीन् कल्पयित्वा परिकरसहितांस्तेषु पञ्चाग्निविद्या ।  
श्रद्धाख्यं भूतसूक्ष्मं क्रमपरिणतितस्सोमवर्षान्नरेतो-  
रूपं हव्यं सजीवं तनुधरमरुतो जुह्वतीति ब्रवीति ॥
</details>
