+++
title = "57 मुक्तिफलाधिकरणम्"
+++


<details open><summary>विश्वास-प्रस्तुतिः - 29</summary>

29. **अस्त्व्** अन्यत्रान्तरायः, प्रबलतमम् इदं सात्त्विक-त्याग-युक्तं  
कर्म **प्रोक्तं** निवृत्त्य्-आह्वयम् इति सपदि ब्रह्म-विद्यां **विदध्यात्**।  
मैवं - तस्माद् बलीयान् यदि **भवति** पर-ब्रह्म-**भक्तापराधः**,  
तच् छान्तौ तत्+++(→ब्रह्म-विद्या)+++-प्रसूतिस्, स +++(भक्तापराधः)+++ न यदि - झटिति स्यात् परोपास्ति-लाभः॥
</details>

<details><summary>३४-तमाहोबिल-यतिः - 29</summary>

29. अस्त्वन्यत्रेत्यादि। **अन्यत्र अन्तरायो ऽस्तु** - अब्रह्मविदां विद्या-निष्पत्ति-हेतु-कर्मसु प्रतिबन्धस् स्यान् नाम, अब्रह्मवित्-कर्मणां दुर्बलत्वात्। **सात्त्विक-त्याग-युक्तम्** - फल-सङ्ग-कर्तृत्वादि-त्याग-युक्तम्। **निवृत्त्य्-आह्वयम्** - निवृत्ति-संज्ञकम्। **कर्म प्रबलतमं प्रोक्तम्** - गीतादिषु। **इति** - एवं प्रबलत्वात्। इदं कर्म। **सपदि** - तत्-क्षण एव। **ब्रह्म-विद्यां विदध्यात्** - निष्पादयेत्। **मैवम्** - एवं मा शङ्किष्ठाः। **तस्मात्** - विद्या-निष्पादकाद्-निवृत्ति-धर्माद् अपि। **बलीयान्** - तद् अपि प्रतिबन्धुं शक्तः। **पर-ब्रह्म-भक्तापराधो भवति यदि** - पर-ब्रह्मणः परम-पुरुषस्य भक्तानां विषये यो ऽपराधस् स सम्भवति चेत्। **तच् छान्तौ** - तादृश-पर-ब्रह्म-भक्तापराधस्य क्ष(मा)पणादिना निवृत्तौ सत्याम्। **तत्-प्रसूतिः** - विद्या-निष्पत्तिः। स न यदि - पर-ब्रह्म-भक्तापराधो न सम्भवेच् चेत्। **परोपास्ति-लाभो झटिति स्यात्** - ब्रह्म-विद्या-निष्पत्तिश् शीघ्रम् एव स्यात्॥
</details>

<details><summary>कुमार-वरदः - 29</summary>

29. पूर्वम् ऐहिक-फलानां विद्यानां निष्पत्ति-कालानियम उक्तः,  
एवं ब्रह्म-प्राप्ति-हेतूनाम् अपि विद्यानाम् अनियम एव अतिदिश्यत  
इत्य् आतिदेशिकी सङ्गतिः।  
तद्-अर्थ-विचारस् तु -  
किं मुक्ति-फलम् उपासनं स्व-साधन-कर्मानन्तरम् उत्पद्यते,  
उत अनन्तरं कालान्तरे वा,  
इत्य् अनियमः।  
किं पर-विद्या-साधनात्  कर्मणः  
प्रबलं कर्मान्तरं सम्भवति नेति।

अत्र पूर्वपक्षी विशेषाभिधानेन प्रत्य् अवतिष्ठते - अस्त्व् इति।  
अब्रह्मविदां विद्या-निष्पत्ति-कर्मसु प्रत्यवायो ऽस्तु नाम;  
अब्रह्मवित्-कर्मणां दुर्बलत्वात्।  
फल-सङ्ग--कर्तृत्व-त्याग-युक्तं निवृत्त्य्-आह्वयं कर्म प्रबलतमम् इति प्रोक्तम्।  
तत इदं कर्म सर्वतः प्रबलत्वात्  
स्व-विरोधि-वर्गं सर्वम् अपि निराकृत्य  
सपद्य् एव ब्रह्म-विद्यां विदध्यात् - कुर्यात्।

तद् इदं प्रतिक्षिपति - मैवम् इति। अयम् अत्र भावः -

> अस्ति मत्स्यस् तिमिर् नाम  
शत-योजनम् आयतः।  
तिमिङ्गिल-गिलो ऽप्य् अस्ति  
तद्-गिलो ऽप्य् अस्ति सागरे॥

इति न्यायेन संसार-सागरे वर्तमानानां मात्स्य-न्यायेनोत्तरोत्तरं कर्मणाम् आधिक्यम् उपलभ्यते।  
तथा च ब्रह्मवित्-कर्मणाम् अपि  
ततो ऽप्य् अधिकं कर्मान्तरम् अस्ति,  
यो ऽयं ब्रह्म-विद्-अपचारः -  
तैर् ब्रह्म-विद्-अपचारादिभिर् महत्तरैः पापैर्  
ब्रह्म-विद्योत्पादकस्यापि निवृत्त्य्-आख्य-धर्मस्य निराकरण-सम्भवात्।  
तादृग्-विध-महत्तर-दुरिताभावे  
निवृत्ति-धर्मो ब्रह्म-विद्यां सद्य एव जनयति।  
तत्-सद्-भावे कालान्तरे जनयति -  
इति ब्रह्म-विद्यानाम् अप्य् अनियतैव निष्पत्तिर्  
इति सिद्धम्।  

अयम् अत्र शब्दान्वयः -  
तस्मान् निवृत्ति-धर्माद् अपि बलीयान् पर-ब्रह्म-भक्तापराधो यदि भवति,  
तदा तच् छान्तौ तत्-प्रसूतिः, तादृग्-विध-अपराध-शान्तौ ब्रह्म-विद्या-प्रसूतिः।  
स यदि न, तादृग्-विध-अपराधाभावे  
झटिति ब्रह्म-विद्या-लाभस् स्याद् इति॥

</details>

<details><summary>मूलम् - 29</summary>

29. अस्त्वन्यत्रान्तरायः प्रबलतममिदं सात्त्विकत्यागयुक्तं  
कर्म प्रोक्तं निवृत्त्याह्वयमिति सपदि ब्रह्मविद्यां विदध्यात् ।  
मैवं तस्माद् बलीयान् यदि भवति परब्रह्मभक्तापराधः  
तच्छान्तौ तत्प्रसूतिस्स न यदि झटिति स्यात्परोपास्तिलाभः ॥
</details>

<details open><summary>विश्वास-प्रस्तुतिः - 30</summary>

30. विद्यार्थत्वं क्रियाणां व्यभिचरणवशान्नेति शङ्कापनुत्त्यै  
प्रत्यूहानाञ्चतुर्णां प्रशमनमुचितं सर्वदेति प्रसिद्ध्यै ।  
निष्प्रत्यूहस्य सद्यः फलमिति च सतां तोषहेतोरमुष्मिन्  
पादान्ते न्यासिषातामनियमविषयौ शास्त्रकर्त्राधिकारौ ॥
</details>

<details><summary>३४-तमाहोबिल-यतिः - 30</summary>

30. विद्यार्थत्वमित्यादि । क्रियाणाम् - कर्मणाम् । विद्यार्थत्वम् - विद्यानिष्पादकत्वम् । विद्याङ्गत्वमिति यावत् । व्यभिचरणवशात् - विद्यानिष्पादकक्रियानुष्ठानेऽपि विद्यानिष्पत्तिरूपकार्यादर्शनात् यो व्यतिरेकव्यभिचारस्तद्बलादित्यर्थः । न - न सम्भवति । इति शङ्कापनुत्त्यै - एवंरूपशङ्कानिरासाय । सर्वदा चतुर्णाम् - चतुराश्रमिणामपि । प्रत्यूहानाम् - विघ्नानाम् । प्रशमनम् - निवारणम् । उचितम् - अवश्यमनुष्ठेयम् । इति प्रसिद्ध्यै - एवं निश्चयजननाय च । निष्प्रत्यूहस्य - भागवतापचारादिप्रतिबन्धकशून्यस्य निवृत्त्याख्यधर्मस्य । सद्यः - तत्क्षण एव । फलम् - विद्यानिष्पत्तिरूपं फलम् । इति च सतां तोषहेतोः - सन्तोषसम्पादनाय च । अमुष्मिन् पादान्ते - तृतीयाध्यायचतुर्थपादान्ते । अनियमविषयौ - विद्यानिष्पत्त्यनियमविषयकौ । अधिकारौ - द्वे अधिकरणे 'ऐहिकमप्रस्तुतप्रतिबन्धे तद्दर्शनात्' 'एवं मुक्तिफलानियमस्तदवस्थावधृतेस्तदवस्थावधृतेः' इत्यधिकरणे इत्यर्थः । शास्त्रकर्त्रा - सूत्रकारेण । न्यासिषाताम् - विरचितावित्यर्थः ॥
</details>

<details><summary>कुमार-वरदः - 30</summary>

30. अत्र विद्याङ्गपादसमाप्तिगतयोर्द्वयोरधिकरणयोरनियमविषययोः विशेषप्रयोजनं विशदमेव दर्शयति - विद्यार्थत्वमिति । एतस्मिन्नधिकरणद्वये क्रियाणां विद्यार्थत्वं व्यभिचरणवशान्नेति वदतश्शङ्काऽपनुत्तिः क्रियते । तथा प्रत्यूहानाञ्चतुर्णां प्रशमनमुचितं सर्वदेति प्रसिद्धिश्च क्रियते । निष्प्रत्यूहस्य निवृत्त्याख्यस्य धर्मस्य सद्यः फलमिति च सतां सन्तोष आदीयते । तेनामुष्मिन् पादान्ते अनियमविषयावधिकारौ अधिकरणे शास्त्रकर्त्रा न्यासिषातां अकारिषातामित्यर्थः ॥422
</details>

<details><summary>मूलम् - 30</summary>

30. विद्यार्थत्वं क्रियाणां व्यभिचरणवशान्नेति शङ्कापनुत्त्यै  
प्रत्यूहानाञ्चतुर्णां प्रशमनमुचितं सर्वदेति प्रसिद्ध्यै ।  
निष्प्रत्यूहस्य सद्यः फलमिति च सतां तोषहेतोरमुष्मिन्  
पादान्ते न्यासिषातामनियमविषयौ शास्त्रकर्त्राधिकारौ ॥
</details>

<details open><summary>विश्वास-प्रस्तुतिः - 31</summary>

31. प्रत्यूहस्य प्रसङ्गः क्षम इह परवित्कर्मणां तद्विधूत्यै  
भोगार्थोपास्तिहेतुष्वयमनुकथितः किं मुधात्रेति चेन्न ।  
काम्ये निर्विघ्नबुद्ध्या पतति मतिरतस्तत्र वैराग्यभूम्ने  
तत्प्रत्यूहप्रसक्तिर्भवति फलवती स्याच्च विद्यार्थकाम्यम् ॥
</details>

<details><summary>३४-तमाहोबिल-यतिः - 31</summary>

31. प्रत्यूहस्येत्यादि । इह - प्रकरणे । परवित्कर्मणाम् - परविद्यानिष्ठसम्बन्धिनां कर्मणाम् । प्रत्यूहस्य - प्रतिबन्धकस्य । प्रसङ्गः - प्रसक्तिः, विचारः । तद्विधूत्यै - प्रत्यूहविधूननाय । क्षमः युक्त एव । प्रत्यूहज्ञानं विना तद्विधूननोपायमार्गणासम्भवादिति भावः । भोगार्थोपास्तिहेतुषु - भोगार्थोपासननिर्वर्तकेषु कर्मसु । अयम् - प्रत्यूहप्रसङ्गः, अत्र - प्रकरणे । मुधा - निरर्थकमेव । किमनुकथितः - कुतः प्रतिपादितः । इति चेन्न - इति शङ्क्यते चेत्तन्न युक्तम् । काम्ये - काम्यकर्मणि । निर्विघ्नबुद्ध्या - निर्विघ्नत्वज्ञानेन । मतिः - अनुष्ठेयत्वबुद्धिः । पतति - कस्यचिन्मन्दबुद्धेः प्रसरति । अतः - कारणात् । तत्र - काम्यकर्मणि । वैराग्यभूम्ने - विघ्नबुद्ध्या वैराग्यातिशयाय प्रथमतः काम्यकर्माणि नश्वरश्रुद्रफलानि विघ्नाश्च सन्तीति ज्ञानेन वैराग्यतिशयलाभः । तत्प्रत्यूहप्रसक्तिः - तेषां काम्यकर्मणां प्रत्यूहविचारणा । फलवती - प्रयोजनवती भवति । विद्यार्थकाम्यं स्याच्च - यद्वा विद्यार्थं यत्काम्यं कर्म तदत्र विवक्षितं स्यात् । तत्प्रत्यूहविचारस्तु परविद्यार्थ एव भवेदिति नासाङ्गत्यमिति भावः ॥
</details>

<details><summary>कुमार-वरदः - 31</summary>

31. अत्र कश्चिच्चोदयति - प्रत्यूहस्येति । अत्र परवित्कर्मणामध्यात्मवित्कर्मणां प्रत्यूहस्य प्रसङ्गस्तद्विधूत्यै प्रत्यूहस्य विधूननाय क्षमः योग्य एव, भोगार्थोपास्तिहेतुषु कर्मसु प्रत्यूहस्य प्रसङ्गः किं मुधानुकथित इति । तदिदं प्रतिक्षिपति - नेति । प्रतिक्षेपप्रकारं दर्शयति - काम्य इति । काम्ये खलु कर्मणि कस्यचिन्मन्दबुद्धेर्निर्विघ्नत्वबुद्धिर्भवति । तया बुद्ध्या तत्रैव मतिः पतति । तेन तत्र काम्ये कर्मणि वैराग्यभूम्ने वैराग्यातिशयसिद्धये तत्प्रत्यूहप्रसक्तिः फलवती भवत्येव । अयमर्थः - काम्यं निष्प्रत्यूहमिति बुद्धिरप्रामाणिकी, अपितु काम्यमपि सप्रत्यूहमेव, तेन तत् त्याज्यकोटिनिविष्टमेवतीममर्थमुपपादयितुं काम्येऽपि प्रत्यूहप्रसङ्ग इति । अथवा विद्यार्थकाम्यं विवक्षितं स्यात् - अयमर्थः - काम्यमपि कर्म विद्यार्थत्वेन विनियोगपृथक्त्वेन विनियुज्यते । तदत्र चिन्त्यत इति तच्चिन्तनं योग्यमेवेति ॥
</details>

<details><summary>मूलम् - 31</summary>

31. प्रत्यूहस्य प्रसङ्गः क्षम इह परवित्कर्मणां तद्विधूत्यै  
भोगार्थोपास्तिहेतुष्वयमनुकथितः किं मुधात्रेति चेन्न ।  
काम्ये निर्विघ्नबुद्ध्या पतति मतिरतस्तत्र वैराग्यभूम्ने  
तत्प्रत्यूहप्रसक्तिर्भवति फलवती स्याच्च विद्यार्थकाम्यम् ॥
</details>

<details open><summary>विश्वास-प्रस्तुतिः - 32</summary>

32. विद्या कर्माङ्गिका स्याद्रसतममुखधीश्चोदिता प्राप्त्यभावात्  
आख्यानानाञ्च विद्याविधिसविधजुषां तद्विधानार्थतैव ।  
विद्या साङ्गोर्ध्वरेतस्स्वपि गृहवति सा यज्ञदानाद्यपेक्षा  
शान्त्याद्यर्हो गृहस्थोऽप्यविपदि विदुषोऽप्यन्नशुद्ध्यैव सिद्धिः ॥
</details>

<details><summary>३४-तमाहोबिल-यतिः - 32</summary>

32. विद्या कर्माङ्गिकेत्यादि । विद्या कर्माङ्गिका स्यात् - ब्रह्मविद्या कर्मात्मकाङ्गशालिनी भवेत् । न तु विद्या कर्माङ्गं भवेत् । अयं 'पुरुषार्थोऽतः' इत्यादिप्रथमाधिकरणार्थः । रसतममुखधीः प्राप्त्यभावाच्चोदिता - रसतमत्वाद्युपासना प्रमाणान्तरेणाप्राप्तत्वात् चोदितैव नतु रसतमादिवाक्यं स्तुतिरूपमिति । अयं 'स्तुतिमात्रम्' इत्यादिद्वितीयाधिकरणार्थः । विद्याविधिसविधजुषामाख्यानानां तद्विधानार्थतैव च - विद्याविधिप्रकरणपठितानां 'श्वेतकेतुर्हारुणेय आस' इत्याद्याख्यानानां विद्याविधानार्थतैव नतु पारिप्लवशंसनशेषत्वमिति । अयं 'पारिप्लवार्थाः' इत्यादितृतीयाधिकरणार्थः । ऊर्ध्वरेतस्स्वपि विद्या साङ्गा - ऊर्ध्वरेतस्स्वाश्रमेष्वपि ब्रह्मविद्या तदाश्रमनियतधर्मैस्साङ्गैवेति । अयं 'अत एव चाग्नीन्धन' इत्यादिचतुर्थाधिकरणार्थः । गृहवति सा यज्ञदानाद्यपेक्षा - गृहस्थेऽधिकारिणि तु सा विद्या यज्ञदानादिसापेक्षैव नतूर्ध्वरेतस्स्विव यज्ञादिनिरपेक्षेति । अयं 'सर्वापेक्षा' इत्यादिपञ्चमाधिकरणार्थः । गृहस्थोऽपि शान्त्याद्यर्हः - प्रवृत्तिरूपानेकक्रियानुष्ठानव्यापृतो गृहस्थोऽपि शान्त्यादीनां विहितव्यतिरिक्तव्यापारनिवृत्तिरूपत्वेन शान्त्याद्यनुष्ठानार्ह एवेति । अयं 'शमदमाद्युपेतस्स्यात्' इत्यादिषष्ठाधिकरणार्थः । अविपदि विदुषोऽपि अन्नशुद्ध्यैव सिद्धिः - अनापदि ब्रह्मविद्यानिष्ठस्यापि अन्नशुद्ध्यैव शुद्धान्नभक्षणेनैव योगसिद्धिर्भवेदिति । अयं 'सर्वान्न' इत्यादिसप्तमाधिकरणार्थः ॥ ४२४ ॥
</details>

<details><summary>कुमार-वरदः - 32</summary>

32. अस्मिन्पादे प्रतिपादितानां पञ्चदशानामधिकरणानां प्रधानार्थान्परिगणयति - विद्येत्यादिना श्लोकद्वयेन । प्रथमाधिकरणे विद्या कर्माङ्गिकेति प्रतीतिराधीयते । द्वितीये तु रसतमत्वादिधीरप्राप्तत्वाच्चोदितैव । तृतीये पुनर्विद्याप्रकरणपठिताना माख्यानानां विद्याविधिशेषत्वमेव । एवमुत्तरत्राप्यधिकरणेषु तत्तदाश्रमनियतादेव धर्मादूर्ध्वरेतस्स्वपि साङ्गा विद्या । गृहस्थे पुनस्सा विद्या यज्ञदानाद्यपेक्षा । गृहस्थोऽपि शान्त्याद्यर्ह एव स्यात् । अनापदि विदुषोऽप्यन्नशुद्धयैव योगसिद्धिस्स्यात् ॥
</details>

<details><summary>मूलम् - 32</summary>

32. विद्या कर्माङ्गिका स्याद्रसतममुखधीश्चोदिता प्राप्त्यभावात्  
आख्यानानाञ्च विद्याविधिसविधजुषां तद्विधानार्थतैव ।  
विद्या साङ्गोर्ध्वरेतस्स्वपि गृहवति सा यज्ञदानाद्यपेक्षा  
शान्त्याद्यर्हो गृहस्थोऽप्यविपदि विदुषोऽप्यन्नशुद्ध्यैव सिद्धिः ॥
</details>

<details open><summary>विश्वास-प्रस्तुतिः - 33</summary>

33. एकं विद्याश्रमार्थं विधुरमवियुतं विद्ययाहुश्च्युतं न  
क्रत्वङ्गे दृष्टिर्ऋत्विक्कृतिरथ मुनिता चोदिता ध्यानसिद्ध्यै ।  
बाल्यं शक्त्यादिगुप्तिर्बलवदभिहतैः कर्मभिर्नान्यविद्या  
तद्वन्मुक्त्यर्थविद्या स्वजनकसुकृतैरित्युवाचात्र पादे ॥
</details>

<details><summary>३४-तमाहोबिल-यतिः - 33</summary>

33. एकं विद्येत्यादि । एकं विद्याश्रमार्थम् - एकमेव कर्म विद्यार्थमाश्रमार्थञ्चेति । अयं 'विहितत्वाच्च' इत्याद्यष्टमाधिकरणार्थः । विधुरमवियुतं विद्ययाहुः - विधुरमपि युतं विद्ययाहुरिति पाठद्वयम् । प्रथमे विधुरं दाररहितमपि विद्यया अवियुतं संयुतमाहुरित्यर्थः । द्वितीये विधुरमपि मृतभार्यतया यज्ञाद्यनर्हमप्यधिकारिणं विद्यया युतं युक्तमाहुरित्यर्थः । वेदान्तिन इति शेषः । अयं 'अन्तरा चापि' इत्यादिनवमाधिकरणार्थः । च्युतं न - नैष्ठिक्याद्याश्रमभ्रष्टं विद्यया युतं नाहुरिति । अयं 'तद्भूतस्य' इत्यादिदशमाधिकरणार्थः । क्रत्वङ्गे दृष्टिः ऋत्विक्कृतिः - क्रत्वङ्गेषूद्गीथतदवयवप्रणवादिषु रसतमत्वादिदृष्टिः ऋत्विक्कार्यं नतु यजमानकार्यमिति । अयं 'स्वामिनः' इत्याद्येकादशाधिकरणार्थः । अथ ध्यानसिद्ध्यै मुनिता चोदिता - अनन्तरं ध्यानसिद्ध्यै विहितब्रह्मोपासनरूपसमाधिसिद्ध्यर्थं मुनिता धारणारूपप्रकृष्टमनननिष्ठा विहितेति । अयं 'सहकार्यान्तर-' इत्यादिद्वादशाधिकरणार्थः । बाल्यं शक्त्यादिगुप्तिः - 'बाल्येन तिष्ठासेत्' इति ब्रह्मविदो विहितं बाल्यं स्वशक्त्यनुभावगोपनं नतु स्वाच्छन्द्यमिति । अयं 'अनाविष्कुर्वन्' इत्यादित्रयोदशाधिकरणार्थः । अन्यविद्या बलवदभिहतैः कर्मभिर्न - अब्रह्मविद्या बलवत्प्रतिबन्धकविहतैः कर्मभिर्न निष्पद्यत इति । अयं 'ऐहिकम्' इत्यादिचतुर्दशाधिकरणार्थः । तद्वत् मुक्त्यर्थविद्या स्वजनकसुकृतैः - अब्रह्मविद्यावदेव मोक्षार्था ब्रह्मविद्यापि प्रबलतमभागवतापचारादिप्रतिबन्धकरहितैः स्वजनककर्मभिर्निष्पद्यते, अपचारसम्भवे तन्निवृत्त्यनन्तरमित्यनियम इति । अयं 'एवं मुक्तिफल' इत्यादिपञ्चदशाधिकरणार्थः । अत्र पादे - अस्मिन् 'पुरुषार्थः' इत्यादितृतीयाध्यायचतुर्थपादे । इति - उक्तमर्थजातम् । उवाच - प्रत्यपादयत् । सूत्रकार इति शेषः ॥
</details>

<details><summary>कुमार-वरदः - 33</summary>

33. एकमेव कर्म विद्यार्थमाश्रमार्थञ्च । विधुरमवियुतं विद्यया संयुतमाहुरित्यर्थः । अथवा विधुरमपि युतमिति पाठः । विधुरमपि विद्यया सम्बद्धमित्यर्थः । च्युतं न नैष्ठिक्याद्याश्रमभ्रष्टं विद्यया युतं नाहुरित्यन्वयः । क्रत्वङ्गे रसतमत्वादिदर्शनमृत्विक्कार्यम् । अथ मुनिता - मौनम् । चोदिताध्यानसिद्ध्यै - विहितब्रह्मोपासनसिद्ध्यर्थमित्यर्थः । ध्यानसिद्ध्यै चोदितेति वा पदच्छेदः । बाल्यं स्वसामर्थ्यादिगोपनम् । बलवदभिहतैर्बलवत्प्रतिबन्धकप्रतिबद्धैः कर्मभिर्नान्यविद्या - अब्रह्मविद्या न भवतीत्यर्थः । तद्वन्मुक्तयर्थविद्या ब्रह्मविद्यापि ब्रह्मविदपचारादिप्रबलप्रतिबन्धकप्रतिबद्धैस्स्वोत्पादककर्मभिर्नोत्पद्यत इत्यस्मिन्पादे सूत्रकारः प्राहेत्यन्वयः ॥
</details>

<details><summary>मूलम् - 33</summary>

33. एकं विद्याश्रमार्थं विधुरमवियुतं विद्ययाहुश्च्युतं न  
क्रत्वङ्गे दृष्टिर्ऋत्विक्कृतिरथ मुनिता चोदिता ध्यानसिद्ध्यै ।  
बाल्यं शक्त्यादिगुप्तिर्बलवदभिहतैः कर्मभिर्नान्यविद्या  
तद्वन्मुक्त्यर्थविद्या स्वजनकसुकृतैरित्युवाचात्र पादे ॥
</details>

<details open><summary>विश्वास-प्रस्तुतिः - 34</summary>

34. वाक्यार्थज्ञानमात्रं कतिचन कुदृशो मुक्त्युपायं गृणन्ति  
ज्ञानं कर्मेति युग्मं करणमिति समुच्चित्य मन्यन्त एके ।  
कर्मप्राधान्यमन्ये निजगदुरपरे मुक्तिमिच्छन्त्यसाध्यां  
सर्वे तेऽप्यत्र कर्माङ्गकभजनविधिस्थापनोक्त्या निरस्ताः ॥
</details>

<details><summary>३४-तमाहोबिल-यतिः - 34</summary>

34. वाक्यार्थज्ञानेत्यादि। कतिचिन कुदृशो वाक्यार्थज्ञानमात्रं मुक्त्युपायं गृणन्ति-- कतिचिन मृषावादिप्रभृतयः कुदृशः कुदृष्ट्यः" वाक्यार्थज्ञानमात्रं प्रमाणतन्त्रमपुरुषतन्त्रं केवलवाक्यार्थज्ञानं मोक्षोपायं वदन्ति। एके ज्ञानं कर्म इति युग्मं करणमिति समुच्चित्य मन्यन्ते-- एके यादवप्रकाशमतस्थाः ज्ञानं कर्मेत्येवंरूपं युग्मं द्वन्द्वं करणं मुक्तिसाधनमिति समुच्चित्य परस्परमेकीकृत्य मन्यन्ते। अन्येकर्मप्राधान्यं निजगदुः-- अन्ये निरीश्वरमीमांसकाः कर्मप्राधान्यं विद्याङ्गकं कर्मैव पुरुषार्थसाधानमिति कर्मप्राधान्यं मन्यन्ते। अपरे मुक्तिमसाध्यामिच्छन्ति-- अपरे सांख्यादयो मुक्तिं असाध्यां पुरुषस्य नित्यमुक्तत्वात्सिद्धां" इच्छन्ति अङ्गीकुर्वन्ति।ते सर्वेपि अत्र कर्माङ्गकभजनविधिस्थापनोक्त्या निरस्ताः -- ते सर्वेऽपि वादिनोऽस्मिन्पादे कर्माङ्गकस्य भजनस्य उपासनस्य विधिर्मुमुक्षउभिरनुष्ठानं तत्स्थापन्या उक्त्या सूत्रात्मिकया सूत्रकारवाचा निरस्ताः पराभूता इत्यर्थः॥
</details>

<details><summary>कुमार-वरदः - 34</summary>

34. एतस्मिन्पादे चतुर्णो परपक्षाणां निरासः प्राधान्येनाभिमत इत्याह-- वाक्यार्थे ति।अत्र मृषावादिनो वाक्यार्थज्ञानमात्रं मुक्त्युपायं प्रवदन्ति।यादवप्रकाशमतस्था ज्ञानं कर्मेति च युग्मं मुक्तेः करणमिति समुच्चित्या पवर्गहेतुत्वं" मन्यते।अन्यं पुनर्निरीश्वरमीमांसका ज्ञानं कर्माङ्गं कर्मैव पुरुषार्थसाधनहेतुरिति निजगदुः।अपरे सांख्यादयो जीवस्य नित्यमुक्तत्वा दसाध्या मेव मुक्तिमिच्छन्ति वदन्तीत्यर्थः। सर्वेऽपि ते वादिनः अत्र एतस्मिन्पादे कर्माङ्गक मोक्षसाधन भजनविधिस्थापनोक्त्या निरस्ताः॥
</details>

<details><summary>मूलम् - 34</summary>

34. वाक्यार्थज्ञानमात्रं कतिचन कुदृशो मुक्त्युपायं गृणन्ति  
ज्ञानं कर्मेति युग्मं करणमिति समुच्चित्य मन्यन्त एके ।  
कर्मप्राधान्यमन्ये निजगदुरपरे मुक्तिमिच्छन्त्यसाध्यां  
सर्वे तेऽप्यत्र कर्माङ्गकभजनविधिस्थापनोक्त्या निरस्ताः ॥
</details>

<details open><summary>विश्वास-प्रस्तुतिः - 35</summary>

35. यद् दुःखं वर्तते तत्क्षणभिदुरतया न स्वयत्नोपरोध्यं  
नातीतार्थञ्च यत्नो न च सुपरिहरं भाविहेतौ समग्रे ।  
दुःखात्यन्तोपरोधे करणविधिरतो व्यर्थ इत्यर्धरम्यं  
प्रायश्चित्त्या कृतानां परमकरणतो दुःखसामग्र्यपोहात् ॥
</details>

<details><summary>३४-तमाहोबिल-यतिः - 35</summary>

35. य द्दुःखमित्यादि। यत् दुःखं वर्तते -- यत् दुखमिदानीमनुभूयमानतया वर्तते। तत् क्षणभिदुरतया स्वयत्नोपरोध्यं न -- तत् स्वयं" क्षणिकतया स्वप्रयत्नेन विनाश्यं न भवति। अतीतार्थं च यत्नो न -- अतीतदुःखनिवृत्त्यर्थञ्च यत्नो न कार्यः। स्वयमेव विनष्टत्वादिति भावः।हेतौ समग्रे -- भाविदुःखहेतौ समग्रे अविकले तिष्ठति सति। भावि च न सुपरिहरम् -- भाविदुःखं न सुपरिहरम्।भावित्वादिदानीमलब्स्वरूपत्वादेव भाविदुःखपरिहरणं न युक्तमिति च भावः। अनादिकालसिद्धेषु बहुषु पापेषु विद्यमानेषु कथमिदानीमलब्ध्स्वरूपं वा भाविदुःखं सुपरिहरमिति भावः। अतः -- सम्भावितत्रिविधदुःखनिवर्तनस्यासम्भवात्। दुःखात्यनतोपरोधे --दुःखसामान्यनिवृत्तिरूपेमोक्षे। करणविधिः -- उपायविधिः।व्यर्थः" -- निष्फलः।इति अर्थरम्यम् --अर्धं श्रोत्रुसुखं अर्धं तु न रम्यम्। कृतानां प्रायश्चित्या परम् अकरणतो दुःखसामग्र्यपोहात् -- विद्यरम्भात्पूर्वं कृतानां पापानां प्रायश्चित्तरूपया ब्रह्मविद्यया नाशात् उत्तरं दुरितानां अकरणादनारम्भाच्च दुःखसामदग्र्या भाविदुःखकारणस्य अपोहात् निवर्तनात्। संसारानुवृत्तिर्निपुध्यत इति॥
</details>

<details><summary>कुमार-वरदः - 35</summary>

35. अत्र कश्चिचुदुदत् ' सांसारिकसकलदुःखनिवृत्तिर्हि मोक्ष इत्यध्यात्मविद्भरविधीयते स च मोक्षः कर्माङ्गिकया विधया सिध्यतीति च, तदेतदयुक्तमेव किं विद्यमानसकलदुःखनिवृत्तिरुतातीतसकलदुःखनिवृत्तिरथवा भीविदुःखनिवृत्तिमोक्ष इत्युच्यते? त्रितयमपि न सम्भवति।वर्तमानस्य क्षणिकत्वादेव स्वत एव निवृत्तिरिति न कारणापेक्षा।तथा द्वितीयोष़पि पक्षोऽसम्बद्ध एवातीतानां दुःखानां प्रागेव निरस्तत्वेन तन्निरसहेतुभूतोपासनप्रवृत्यपेक्षाभावात्।भाविदुःखभावात् तन्निरासोपायभूतोपासनोर्पाजनमनर्थक' इति।तदिदमनुद्य निराचष्टे-- युद्दुःख मिति।अयमत्र शब्दान्वयः-- यद्दुःख मिह वर्तते तत् क्षणिकत्वान्न स्वयत्नोपरोध्यम्। अतीतदुखनिवृत्तिश्चेत् सापि प्रगेव निष्पन्नेति तदर्थमपि यत्नो न कर्तव्यः।तेन भावि दुःखमवशिष्यते तच्च न सुपरिहरम्। तच्च न परिहर्तुंशक्यते।कुत इत्यत्राह- हेतौ समग्र इति।अनादिकालसिद्धेषु बहुषु पापेषु विद्यमान कथं भावि तद्दुःखं सुपरिहरं भविष्यतीति।किंञ्च भावीतिपदं दुःखस्योत्तरकालसम्बन्धमेवाह।तस्य निरासः कर्तुमेव न शक्यते।तथात्वे सर्वं सर्वत्र सर्वदा मिथ्यैव स्यात्।तेन सर्व दुःखात्यन्तोपरोध र्बह्मोपासनविधिरिति व्यर्थ मेवेदं वचनमिति। तदेतत्प्रतिक्षिपति-- अर्धरम्य मिति।अयमर्थः--वर्तमानदुःखोपरोध इत्यास्माभिर्नोच्यते, नचातीतदुःखोपरोध इत्युच्यते,नापि भाविदुःखस्य प्रध्वंसोत्पादनमिति कथ्यते।अपितु कारणसद्भावे भावित्वेन प्रसक्तस्य दुःखस्य सामग्रीनिराधः क्रियते, भाविदुःखे कारणत्वेनावस्थितानां" कर्मणां विनाशः क्रियत इति।शक्यते हि विद्यमानानि दुःखकारणानि विनाशयितुं दुरितापनोदनप्रायश्चित्तरूपेण ब्रह्मोपासनेन।न सर्वलोकविदितमिदं" कुदृष्टिपरिकल्पितेन दुर्विवादेन निवारयितुं शक्यते।लोके हि वातपित्तश्लेष्मादिकारणप्रकोपेन प्रस्तुतं मरणादिदुःखं वैद्योपदेशसिद्धौषधप्रयोगेण कारणप्रतिबन्धरूपेन निवार्यते।तद्वत्रापि पूर्वकृतानां दुरितानां ब्रह्मज्ञानेन विध्वंसात् तेनैव ब्रह्मज्ञानेनोत्तरेषां दुरितानामनारम्भात् सामग्र्युपरोधेन संसारानुवृत्तिर्निरुध्यत इति सर्वं" समाहितम्।तदिदं दर्शयति-- प्रायश्चित्त्ये ति। कृतानां प्रायाश्चित्त््यापर पर मपि दुरिताना मकरणाद् दुःखसामग्रीनिराधेन दुःखोत्पत्तिर्न भविष्यति कारणाभावात्कार्याभाव इत्याहालगोपालं लिखितपठितोऽयमर्थः॥36 .भाव्यनर्थपरिहाराय प्रवृत्तिर्लोके बहुधोलभ्यत इत्यत्राप्याशङ्कितभाव्यनर्थकारणनिराकरणाय ब्रह्मोपासने प्रवृत्तिर्योज्युत इति दर्शयति-- राजद्विष्टा दीति।राजशासनातिलङ्घनं सर्पा द्यनिष्टहेतुं परिहरसि स च परिहारो भाविदुःखोपरोधायैव। छत्रपूर्वं बिभर्षि भाविवर्षाप्लावनादिनिराकरणायैव हि च्छत्रादिकं बिभर्षि।तद्वदत्रापि कृत्स्नपापप्रायश्चित्तरूपभगवदुपासनाभावे सांसारिकं सकलमपि दुःखं भविष्यति।तत्करणे पुनस्सामग्रीविच्छेदादुत्तरकाले प्रसक्तं न भविष्यतीति ब्रह्मनोपासेन प्रवृत्तिं भजस्व।किञ्च किमनेनान्यक्लिकेन दृष्टान्तेन।अधुना भवान् बाव्यनर्थपरिहारायैव प्रयतेत।तथाहि यद्यहं तूष्णीमेव स्यांतदा मम पराजय एव भविष्यतीत्यु त्प्रेक्षारूढभाव्यापजयशमनाय स्वोक्तेस्साफल्यमिच्छंस्त्वं बालतिर्यक्पर्यन्तं भयचकितगतिं पश्यंश्च जोषमित्थं जुषस्व जोषमास्वेत्यर्थः। बालास्तिर्यञ्चोऽपि भयचकिता एव गच्छन्ति। भयञ्च भाव्यनर्थाशङ्क्या। तस्यैवानर्थस्य परिहरणाय पलायन्ते च। तेनाबालगोपालं प्रसिद्धार्थे न विवदितव्यमिति॥
</details>

<details><summary>मूलम् - 35</summary>

35. यद् दुःखं वर्तते तत्क्षणभिदुरतया न स्वयत्नोपरोध्यं  
नातीतार्थञ्च यत्नो न च सुपरिहरं भाविहेतौ समग्रे ।  
दुःखात्यन्तोपरोधे करणविधिरतो व्यर्थ इत्यर्धरम्यं  
प्रायश्चित्त्या कृतानां परमकरणतो दुःखसामग्र्यपोहात् ॥
</details>

<details open><summary>विश्वास-प्रस्तुतिः - 36</summary>

36. राजद्विष्टादि सर्पाद्यपि परिहरसि च्छत्रपूर्वं बिभर्षि  
प्रायश्चित्ताप्रवृत्तौ फलति दुरितमित्येवमीहामिहेच्छ ।  
उत्प्रेक्षारूढभाव्यापजयशमनतस्स्वोक्तिसाफल्यमिच्छन्  
पश्यंश्चाबालतिर्यग्भयचकितगतिं जोषमित्थं जुषस्व ॥
</details>

<details><summary>३४-तमाहोबिल-यतिः - 36</summary>

36. राजद्विष्टादीत्यादि। राजद्विष्टादि -- राजद्वेषादिकम्। सर्पाद्यपि -- सर्पवृश्चिकादीसंसर्गमपि। परिहरसि -- विसृजसि खलु। भाव्यनर्थपरिहाराय खल्विदमित्यर्थः। छत्रपूर्वम् -- छत्रादिकम्। बिभर्षि -- भाविवर्षादिपरिहाराय धारयसि। प्रायश्चित्ताप्रवृत्तौ -- सर्वदुः खमुत्पादयति। इति -- एवं निश्चत्य। इह -- सकलभाविदुःखहेतुपापप्रायश्चित्तरूपब्रह्मोपासने। एवमीहाम् -- तृतीयचतुर्थपादोक्ततक्रमेण एवमह्गकैवंरूपविद्यानुष्ठानोद्योगमपि। इच्छ -- अङ्गीकुरु। उत्प्रेक्षारूढभाव्यापजयशमनतः -- यद्यहं तूष्णीमेव स्यां तदा मम पराजयो भविष्यतीति आरूढो हुदयलग्नो भाव्यः" उत्तरकालानुभाव्श्च योऽपजस्तच्छमनेन। खोक्तिसाफयमिच्छन् -- इदानीन्तनस्ववचनफलवत्तामङ्गीकुर्वम्। आबालतिर्यक् -- बालांसितरश्चश्चभिव्याष्यबालतिर्यक्पर्यन्तं" सुलभाम्। भयचकितगतिञ्च -- भयेन सर्पवृश्चिकमृगशुनकादिनिमित्तभाव्यनर्थचिन्तनरूपेण चकितां स्स्वलनसंकोचनादिवैकृतयुक्तां गर्तिं सञ्चरणं च। पश्यन् -- भाव्यनर्थपरिहारायैव इदं सर्वमेवमेभिः क्रियत इति निश्चन्वत्। इत्थम् -- उक्तार्थाङ्गीकारेण प्रयुक्तितशून्यतया वर्तितव्यामिति मत्वा। जोषं जुषख -- तूष्णीमास्स्व। अयुक्तमसन्दर्भञ्च वचो मा वदेत्यर्थः॥
</details>

<details><summary>मूलम् - 36</summary>

36. राजद्विष्टादि सर्पाद्यपि परिहरसि च्छत्रपूर्वं बिभर्षि  
प्रायश्चित्ताप्रवृत्तौ फलति दुरितमित्येवमीहामिहेच्छ ।  
उत्प्रेक्षारूढभाव्यापजयशमनतस्स्वोक्तिसाफल्यमिच्छन्  
पश्यंश्चाबालतिर्यग्भयचकितगतिं जोषमित्थं जुषस्व ॥
</details>

<details open><summary>विश्वास-प्रस्तुतिः - 37</summary>

37. साध्यं वा साधनं वा स्वविहितविपथैर्दुर्निरूपं वदन्तः  
तद्वादे किं प्रवृत्ताः किमिति च विदधत्यन्वहं भोजनादीन् ।  
मुक्तेर्नित्यत्वसिद्ध्या भजनमफलमित्यप्यसत् प्रागसिद्धेः  
सांख्यास्त्वत्रानुयोज्यास्सकरणदशया नित्यमुक्तिं गृणन्तः ॥
</details>

<details><summary>३४-तमाहोबिल-यतिः - 37</summary>

37. साध्यं वत्यादि। साध्यं वा साध्यं वा -- कार्यं वा कारणं वा। स्वविहितविपथैः -- स्वालोचितदुर्मार्गैः। अयं तेषां दुर्मार्गः किं कारणाभिन्नमभिन्नं वा कार्यम्। भिन्नं चेत् तस्य तत् कार्यं न स्यात् ,नहि घटस्य पटः- कार्यम्। अभिन्नं चेत् तथापि न कार्यम्, नहि घटस्य घट एव कार्यम्। भिन्नाभिन्नत्वं त्वावाच्यमेव। तथा कुर्वत्कारणमकुर्वजद्वा उभयथापि न सम्भवति। यथाहुः -- कुर्वत्कार्यमकुर्वतद्व यत्किञ्चित्कारणं भवेत्। कुर्वञ्चेदनवस्थानमकुर्वत्त्वव्यवस्थितिः॥ इति। किञ्च कारणशब्दार्थं एव निरूपयितुं न शक्यते। नियतपूर्वभावि कारणमिति निरुच्यते चेत् तत्किं सर्वापेक्षया नियतपूर्वंभावत्वम् -- तन्न अतिप्रसङ्कात्। कार्यांपेक्षया चेत् परस्पाश्रयदोषः, कार्यकारणयोरन्योन्यनिरूपकत्वादित्यादिः। दुर्निरूपं वदन्तः -- निरूपयितुमशक्यमिति वदन्तो बौद्धादयः। तद्वादे -- कार्यकारणभावभङ्गवादे। किं प्रवृत्ताः - किंफलमुद्दिश्य प्रवृत्ताः । परवादिजयमुद्दिश्य प्रवृत्तश्चेत् वादपरवादिविजययोः कार्यकारणभावस्तत एव सिद्ध इति न कार्यकारणभावबिभित्सा युक्ता। न किमपि फलमुद्दिश्येति चेत् नहि प्रयोजनमनुद्दिश्यानुन्मत्तः किञ्चित्कार्यं" प्रति प्रवर्तत्। किञ्च अन्वहम् ---प्रतिदिनम्। भोजनार्दिंश्च -- भोजनसलिलपानादींश्च। किमिति विदधाति - किं फलं भविष्यतीति मन्वानाः" कुर्वन्तीत्यर्थः। क्षुत्तृष्णानिवृत्तितृप्त्यादिफलमुद्दिश्येति चेत् सिद्धस्तर्हि कार्यकारणभावः। फलमनुद्दिश्य तावत् कष्टसाध्यान्नसम्पादनतद्भोजनादिकरणं" तु अनुन्मत्तकृत्यं न भवति। मुक्तेर्नित्यत्वसिद्ध्या भजनलमित्यप्यसत् -- जीवो हि नित्यमुक्तः, अतस्तस्य मुक्तेर्नित्यत्वसिद्ध्या तथा नित्यसिद्धमुक्त्यर्थं परमात्मभजनं विफलमिति यत् शङ्कनं तदप्यसाधु। प्रागसिद्धेः -- सकलसांसारिकदुःखोच्छेदरूपाया मुक्तेस्साधननिष्पत्तेः" पूर्वमसिद्धत्वात्। आगामिमोक्षवादिनामस्माकं नेदं दूषणम्। न वयं जीवं नित्यमुक्तं भणामः। सकरणदशया नित्यमुक्तिं गृणन्तस्सांख्यास्तु -- करणकलेबरसहभावदशया सह जीवस्य नित्यमुक्तिं विरुद्धां वदन्तो निरीश्वरसाङख्या एव। अत्र -- विषये।अनुयोज्याः -- प्रष्टव्याः।अतो नास्माभिस्तद्दूषणपरिहाराय प्रयततव्यमिति भावः॥
</details>

<details><summary>कुमार-वरदः - 37</summary>

37. इत्थं कर्माङ्गकब्रह्मविद्यया कृत्स्नदुःखनिवृत्तिपूर्वकब्रह्मप्राप्तिरित्युक्तम्। अत्र कश्चिच्चोदयति-- ' कार्यकारणभावस्यैव दुर्निरूपत्वान्न साधनत्वं विद्यायाः, नापि विद्योपकारकत्वं कर्मणः, नापि च कर्मानुगृरीतब्रह्मोपासनसाध्यत्वमपवर्गस्य, सर्वस्यापि विकल्पासहत्वात्। किं कारणाद् भिन्नमभिन्नं वा कार्यम् ? भिन्नञ्चेत् तस्य तत्कार्यत्वं न स्यात्। नहि घटस्य पटः कार्यम्। अभिन्नञ्चेत्तथापि न कार्यम्-- नहि घटस्य घट एव कार्यम्। भिन्नाभिन्नत्वमवाच्यमेव व्याघातात्। तथा कुर्वत् कारणमुताकुर्वत्? उभयथापि कारणं न भवत्येव। यदाहुः-- कुर्वत्कार्यमकुर्वद्वा यत्किञ्चित्कारणं भवेत्। कुर्वच्चेदनवस्थानमकुर्वत्त्वव्यवस्थितिः॥ इति। एवं किं प्राप्य कार्यं करोति कारणम्, उताप्राप्य उभयथाऽपि कारणत्वं न सम्भवति। प्राप्त्यप्राप्तिसमोत्थानेन दूषणमपि वाच्यम्। किञ्च कारणशब्दार्थ एव निरूपयितुं न शक्यते। नियपूर्वभाविकारणमिति निरूच्यते चेत्, किं सर्वापेक्षया नियतपूर्वभावि-- तन्न ; अतिप्रसङ्गात्। कार्यापेक्षया चेत् तच्च न कार्यशब्दार्थस्यैव दुर्निरूपत्वात्। नियपश्चाद्भाविकार्यमिति चेत् तच्च सर्वापेक्षया चेदतिप्रसङ्गः, स्वकारणापेक्षया चेत् परस्पराश्रयदोषः कार्यकारणयोरन्योन्यनिरूपकत्वात्। एवमनेकविधदोषदूषित्वात् कार्यकारणभाव एव न सङ्गच्छते। कुतस्तेन ब्रह्मोपासनस्यापवर्गं प्रति कारणत्वेन विधिः कारणविशेषत्वात् करणस्य इति इत्थं दुर्निरूपत्वात् कार्यकारणभावे कण्ठगतजीवे करणत्वाभिधायिनामुपासनविधीनां मरणमेव शरणम् इति। एवं वदन्तं परपक्षवादिनं प्रतिक्षिपति-- साध्यं वेति। कार्यं वा कारणं वा स्वव्याघातोपहतदुर्मार्गैर्दुर्निरूपमिति वदन्तो भवन्तस्तस्मिन्वादे किम्प्रवृत्ताः ? अयमर्थः-- आधिनिकी भवदीयवादप्रवृत्तिर्निरर्थिका सार्थिका वा निरर्थिका चेत् प्रवृत्तिरेव न घटते। नहि प्रयोजनमुनुद्दिष्य मन्दोऽपि प्रवर्तते। सार्थिका चेम् स प्रव कार्यकारणभावः। एतस्या एव वादप्रवृत्तेः कारणत्वात् परवादिपराजयस्य तत्फलस्य कार्यत्वात्। तर्हि परवादिपराजयः सिद्ध इति विजयामह इति चेदिदं स्वप्नलब्धसुवर्णेन कटकनिर्माणमित्याह-- स्वविहितविपथैरिति। साध्यं वा साधनं वा दुर्निरूप मिति भवान्प्रलपत्येव। नैतावता परवादिपराजयसिद्धिस्स्वव्याघातोपहतत्वादेतस्य वाक्यस्य। तेन कार्यकारणभावाङ्गीकारे न परवादिपराजयः। तदनङ्गीकारे परवादिपराजयहेत्वभावान्न परवादिपराजयः। तेन प्रलाप एवायं भवत्परिकल्पितो दुर्मार्ग इत्यर्थः। तद्वादे किं प्रवृत्ता इत्यनेनास्माभिरुदितं स्व्याघातजातमिदमुक्तं भवति। एवं वादप्रवृत्तिमेवोपरुध्य लोकप्रवृत्तिमप्युपरुणद्धि किमिति चे ति। वादप्रवृत्त्यभावे परिभूयेत भवान्, लोकप्रवृत्त्यभावे भवतस्स्वजीवनभोजनाद्यभावेनस्वरूपस्यैभावात् नानुभूयेत पुत्रादत्यर्थः। भोजनमपि हि स्वजीवनकारणमेव कार्यकारणभावाभावे सर्वोऽपि लोलुप्येतेति। अन्यमपि परब्रह्मभजनस्य निराकरणहेतुं स्वयमपि निराकरोति -- मुक्तेरिति। मोक्षस्य नित्यत्वात् परभजनमफलमपि यदुच्यते तत् सिद्धमसिद्धेन साधयतीति न्यायस्य विषयः, मोक्षस्य सकलसांसारिकदुःखोच्छेदरूपत्वेनागन्तुकत्वात् । तमेव हेतुमाह -- प्रागसिद्धेरिति। नेदमागामिमोक्षवादिनामस्माकं दूषणम् पितु सांख्यानामेवेत्याह -- सांख्या इति। कथं तेषां दूषणमित्यत्र तन्मतेनदूषणं दर्शयति -- सकरणदशयेति -- करणकलेबरसहभावेनैव नित्यमुक्तिं" वदन्ति साङ्ख्याः करणकलेबरसहभाव एव संसारः, तद्विरहो मुक्तिरत मिथोव्याघातः।इममर्थं व्याहतमेव व्याहरन्तस्सांख्या निराकार्या इत्यर्थः॥
</details>

<details><summary>मूलम् - 37</summary>

37. साध्यं वा साधनं वा स्वविहितविपथैर्दुर्निरूपं वदन्तः  
तद्वादे किं प्रवृत्ताः किमिति च विदधत्यन्वहं भोजनादीन् ।  
मुक्तेर्नित्यत्वसिद्ध्या भजनमफलमित्यप्यसत् प्रागसिद्धेः  
सांख्यास्त्वत्रानुयोज्यास्सकरणदशया नित्यमुक्तिं गृणन्तः ॥
</details>

<details open><summary>विश्वास-प्रस्तुतिः - 38</summary>

38. मोक्षोभावे मुधा स्यात्सपरिकरमिदं साधनं चिन्त्यमानं  
मुक्तिश्चेद् भ्रान्तिसिद्धा भ्रम इह भविता यावदात्मस्वरूपम् ।  
क्षेत्रज्ञं नित्यमुक्तं कथयितुरफलस्साधनाध्याय इत्थं  
प्रध्वंसात्मा हि मुक्तिर्नयविदभिमता सा तु भावात्मिका नः ॥
</details>

<details><summary>३४-तमाहोबिल-यतिः - 38</summary>

38. मोक्षाभाव इत्यादि। मोक्षाभावे सपरिकरं चिन्त्यमानमिदं साधनं मुधा स्यात् -- जीवस्य नित्यमुक्तत्ववादिनां मृषावादिनां पक्षे मोक्षाभावे कर्मशमदमादिपरकतरविशिष्टतया पादद्वये विचार्यमाणमिदं साधनमुपासनरूपं व्यर्थं भवेत्।मुक्तिर्भ्रान्तिसिद्धा चेत् --वस्तुतो मुक्त्यभावेऽपि भ्रान्तिसिद्धामुक्तिः फलमिति चेत्।इह -- पक्षे।यावदात्मस्वरूपं भ्रमो भविता --आत्मस्वरूपं यावन्तं कालं वर्तते तावन्तं कालं मुक्तिभ्रमो भविता।अयमाशयः --संसारभ्रान्तिदशायां मुक्तिभ्रान्त्य्सम्भवात् मुक्तिदशाकालिकमुक्तिभ्रान्तिपक्षए आरोपितमोक्षविषयभ्रान्त्यनुवृत्तेर्यावदात्मस्वरूपं" भ्रान्तिरेव स्यादिति। इत्थम् --एवम्।क्षेत्रज्ञं नित्यमुक्तं कथयितुस्साधनाध्यायः अफलः --जीवं बन्धदशायामपि मुक्तं कथयतो मोक्षसाधविद्याविचारपरकः साधनाध्याय एव निष्प्रयोजनः। मुक्तिः प्रध्वंसात्मा हि नयविदभिमता -- मुक्तिः प्रध्वंसाभावरूपा न्यायविदां तार्किकाणामभिमता। दुःखाध्वंसो मोक्ष इति खलु नैयायिकसिद्धान्त इति भावः। सा तु -- मुक्तिरेव। नः -अस्माकम्।भावात्मिका -- अपहतपाप्मत्वादिगुणाष्टकाविर्भआवरूपत्वेन भावरूपापि 'नच पुनपावर्तते' इत्यादिश्रुतिबलान्नित्यैव॥
</details>

<details><summary>कुमार-वरदः - 38</summary>

38.पूर्वं साङ्ख्यस्य नित्यमुक्तिं वदतः कथितं दूषणं मृषावादिनोऽप्यविशिष्यमित्युक्त्वा स्वपक्षे मोक्षं स्वरूपतो विशदमेव दर्शयति -- मोक्षेति। अत्रायं विकल्पः -- नित्यमुक्तत्ववादी मृषावादी किमागामिमोक्ष एव नास्तीति ब्रूते किंवा भ्रान्तिसिद्धो मोक्ष इति।उभयथापि न युज्यते। तथा हि -- मोक्षो यदि न स्यात् तदा सपरकरामिदं चिन्त्यमानं साधनं मुधा स्यात्। आगामिनो मोक्षरूपफलस्याभावात्। तर्हि मुक्तिर्भ्रान्तिसिद्धेति पक्षं परिगृह्णीम इति चेत तत्राप विकल्पः -- किमाधुनिकभ्रान्तिसिद्धो मोक्षः, उत मोक्षदशायामुत्पन्नया भ्रान्त्या सिद्धः। न तावदाद्यः -- अधुना संसरभ्रान्तेर्विद्यमानत्वेन मोक्षभ्रान्तेरनुदयात्। नापि परः -- तथा सति मुक्तिदशायामारोपतमोक्षविषयभ्रान्त्यनुवृत्तेर्यावदात्मस्वरूपं" भ्रान्तिरेव स्यात्। किञ्च क्षेत्रज्ञस्य नित्यमुक्तत्वकथयितुस्तव साधनाध्यायोऽफल एव स्यात्, नित्यमुक्तत्वेन साध्याभावात्। भ्रान्त्युपशमानार्थं साधनाध्याय इति चेत् तर्हि निवर्त्यसद्भावान्न नित्यमुक्तत्वसिद्धिः। निवर्त्याभावे तु तदेव नैष्फल्यमनुवर्तेत। तर्हि सकलसांसारिकदुःखनिवृत्तिर्ब्रह्मज्ञानकार्येति चेत् कार्यस्यानित्यत्वात्तन्नाशे संसारोन्मज्जनप्रसङ्ग इत्याशङ्क्याह - प्रध्वंसेति। न्यायविदां पक्षे प्रध्वंसरूपिणी मुक्तिः। प्रध्वंसस्य कार्यत्वेऽपि नित्यत्वमिति ह तेषां पक्षः। अतो नानित्यत्वप्रसङ्गठः। तर्हि युष्मत्पक्षे भावरूपत्वमस्तीत चेत् -- अस्त्येव। तेषामभाव एवास्माकं भावः। यथा अभावरूपत्वान्मुक्तेः, कार्यत्वेऽपि नित्यत्वमिति न्यायवादिनो वदन्ति एवं भावान्तराभाववादिनामस्माकमपि "नच पुनरावर्तते"इति न्यायानुगृहीतश्रुतिसामर्थ्यादपहतपाप्मत्वादिगुणाष्टकाविर्भावरूपमुक्तेर्भावरूपत्वेऽ नित्यत्वसिद्धिरिति कृतं विस्तरेण॥
</details>

<details><summary>मूलम् - 38</summary>

38. मोक्षोभावे मुधा स्यात्सपरिकरमिदं साधनं चिन्त्यमानं  
मुक्तिश्चेद् भ्रान्तिसिद्धा भ्रम इह भविता यावदात्मस्वरूपम् ।  
क्षेत्रज्ञं नित्यमुक्तं कथयितुरफलस्साधनाध्याय इत्थं  
प्रध्वंसात्मा हि मुक्तिर्नयविदभिमता सा तु भावात्मिका नः ॥
</details>

<details open><summary>विश्वास-प्रस्तुतिः - 39</summary>

39. सन्तत्यात्मा कपालप्रभृतिबहुविधावस्थयान्यत्र नाशो  
धीसङ्कोचप्रणाशो विकसनमतथाभूतमत्रागमात्स्यात् ।  
मन्यन्तेऽन्ये तु धारावहनमतिनयात् सन्ततिं मुक्तबुद्धेः  
सामग्री चेश्वरेच्छाप्रभृतिसमुदयस्स्यादनावृत्तिरेवम् ॥
</details>

<details><summary>३४-तमाहोबिल-यतिः - 39</summary>

39. सन्तत्यात्मेत्यादि।अन्यत्र -- मृत्पिण्डघटादिवस्तुजाते। नाशः। कपालप्रभृतिबहुविधआवस्थया -- कपालशकलरेणुप्रमुखना नाविधआवस्थारूपतया।सन्तत्यात्मा -- अवस्थासन्तानस्वरूपो दृश्यते। धीसङंकोचप्रणाशः -- धर्मभूतज्ञानसंङकोचनाश एव। विकसनम् -- पूर्वसङ्कुचितज्ञानविकसनम्। अतथाभूतम् -- नित्यसिद्धम्। अत्र -- अस्मत्पक्षे पुनः। आगमात् -- 'न च पुनरावर्तते' इत्यादिश्रुतिवचनात्। स्यात् -- सिध्येत्। अन्ये तु -- अन्ये त्वाचार्याः। धारावहनमतिनयात् -- धारावाहिकबुद्धिन्यायेन। मुक्तबुद्धेः -- मुक्तसम्बन्धिज्ञानस्य। सन्ततिम् -- समानाकारज्ञानधारकापरम्पराम्। मन्यन्ते -- नित्यसिद्धां अङ्गीकुर्वन्ति। सामग्री च -- तादृशनित्यसिद्धमुक्तज्ञानधाराकारणञ्च। ईश्वरेच्छाप्रभृतिसमुदयः -- मुक्तानमितः परं नित्यमनुवर्ततमित्याकारकपरमात्मेच्छातन्मूलसहजवात्सल्यकारुण्यगुणादिसमुदायएव। अतस्तादृषनित्यसामग्र्या मुक्तज्ञानधाराया नित्यानुवृत्तिरिति भावः। एवम् -- धर्मभूतज्ञानविकसनं स्वरूपतो नित्यमिति पक्षे वा धारावाहिकज्ञानवत् मुक्तज्ञानसन्ततेर्नित्यमनुवृत्तिरिति पक्षे वा। अनावृत्तिः स्यात् -- आवृत्तिरनित्यत्वं तदभावोऽनावृत्तिः" उभयथापि मुक्तेर्नित्यत्वं सिध्यतीति॥ इति तृतीयाध्यायस्य चतुर्थः पादः समाप्तः"
</details>

<details><summary>कुमार-वरदः - 39</summary>

39.उक्तं भावान्तराभावपक्षं लोकदृष्टप्रक्रियया पुराणानुसारेण च स्थापयन् मोक्षस्य नित्यत्वं पक्षद्वयेन दर्शयति --- सन्त्यात्मेति । "मही घटत्वं घटतः कपालिका"इति पराशरादिवचनबलादुत्तरोत्तरावस्थान्तरमात्रस्य सन्तन्यमानस्यैव विनाशत्वेन च लोके उपलम्भात् धीसङ्कोचप्रण एव विकसनम्। अतथाभूतं नित्यसिद्धस्वरूपमत्र पुनरागमात्स्यात्। आगमस्तु "नच पुनरावर्तते" इत्यादिकः।अपुनरावृत्तिर्नाम पुनस्सङ्कोचाभाव यथा न क्रियते ज्योत्स्ना मलप्रक्षालनान्मणेः" इति शौनकवचनमप्यत्रैव संवदते। अत्र पक्षान्तरमप्याह -- मन्यन्त इति। विकसनं स्वरुपो नित्यमित्येकः पक्षः, सन्तानात्मकमित्यपरः। अयमर्थः -- धीसंङ्कोचप्रणाशाद् विकासस्यार्थान्तरत्वेऽपि नास्माकं दोषः। नित्यानुवृत्तज्ञानपारम्यर्थस्य नच पुनरावर्तते"इत्यादिप्रमाणानुसारेण भावित्वेऽपि नित्यत्वाविरोधादिति। अयमत्र शब्दार्थः--- अन्ये त्वाचार्या धारावहनबुद्धिन्याये मुक्तबुद्धेर्नित्यां सन्ततिं मन्यन्ते। तर्हि मुक्तबुद्धेर्नित्यानुवृत्तौ नित्यमेव तत्सामग्री च स्यात् सातु नास्ति कथं नित्यानुवृत्तिरित्याशङ्क्याह -- सामग्री चेति। प्रमाणान्मुक्तबुद्धिसन्तानस्य नित्यानुवृत्तौ सत्यां श्रुतार्थापत्त्या तत्सामग्रीसन्तानस्यापि नित्यानुवृत्तत्वं" सेत्स्यत्येव। नहि सामग्र्यनुवृत्त्यभावे कार्यानु वृत्तिरिति वक्तुमेव शक्यते। अत ईश्वरबुद्ध्यादिकं यदेव तत्कारणं युज्यते तदेव तत्र स्यादिति। एतदुक्तं भवति-- यद्यपि विकासस्य भावरूपत्वं" नित्यत्वञ्च तथापि भूषणपक्षे नित्यज्ञानानन्दमयोर्विषयविषयिभाववद् युक्तमेव नित्यत्वम्। अभावरूपत्वे पुनर्वैशेषिकोक्तनिखिलवैशेषिकगुणोच्छेदस्येव सुतरामपि नित्यत्वं सङ्घटते। ज्ञानसन्तानपक्षेऽपि ज्ञानकारणसन्तानानुवृत्त्या ज्ञानसन्ताननित्यत्वं सङ्घटते। ननु सन्ततरत्यन्तमुच्छिद्यते, सन्ततित्वात् प्रदीपसन्ततिवदिति न्यायवादिभिरुच्यत इति चेत् तदागमापरामर्शात् सम्यङ्न्यायपरामर्शाच्च, यथा प्रदीपस्य पूर्वोत्तरावधिद्वयसद्भावेऽपि सन्ततित्वे सत्यपि कर्मप्रवाहस्यान्त्यावधिरेवास्ति न पुनः" पूर्वावधिः प्रमाणानसारात् एवं प्रदीपस्योभयावधिसद्भावेऽपि "नच पुनरावर्तते" इत्यबाधितप्रमाणानसारादापवर्गिकज्ञानसन्तानस्य पूर्वावधइसद्भावेऽप्यत्तरावधिर्नास्ती यथाप्रमाणं यथान्यायञ्च कल्पनीयम्। किञ्च मृषावादिनो भावरूपाज्ञानस्योत्तरावधइसद्भावेऽपि पूर्वावधिं प्रतिक्षिपन्ति, एवं वयमस्यासङ्कुचतब्रह्मानुभवरपज्ञानस्य भावरूपस्यापि पूर्वावधिसद्भावेऽपि उत्तरावर्धिनास्तीति कल्पयाम इत्यलमतिविस्तरेण। विस्तरस्तु शतदूषण्यामेव द्रष्ठव्यः॥
</details>

<details><summary>मूलम् - 39</summary>

39. सन्तत्यात्मा कपालप्रभृतिबहुविधावस्थयान्यत्र नाशो  
धीसङ्कोचप्रणाशो विकसनमतथाभूतमत्रागमात्स्यात् ।  
मन्यन्तेऽन्ये तु धारावहनमतिनयात् सन्ततिं मुक्तबुद्धेः  
सामग्री चेश्वरेच्छाप्रभृतिसमुदयस्स्यादनावृत्तिरेवम् ॥
</details>
