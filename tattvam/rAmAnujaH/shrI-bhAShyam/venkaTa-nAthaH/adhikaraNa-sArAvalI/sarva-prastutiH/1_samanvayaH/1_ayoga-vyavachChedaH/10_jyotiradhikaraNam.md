+++
title = "10 ज्योतिरधिकरणम्"
+++


<details open><summary>विश्वास-प्रस्तुतिः - 72</summary>

कौक्षेयज्योतिषैक्यं कथितमिह परज्योतिषस्तस्य विश्वो-  
पादानत्वं च विद्यान्तरविदितमतः कारणं वह्निरस्तु।  
मैवं पुंसूक्तवाक्योदितपरपुरुषप्रत्यभिज्ञप्त्यबाधात्  
गायत्र्युक्तिस्तु साम्यादपि च निगदितास्तस्य भूतादिपादाः॥
</details>

<details><summary>३४-तमाहोबिल-यतिः - 72</summary>

कौक्षेयेत्यादि। इह -- ज्योतिरधिकरणविषयवाक्ये।परज्योतिषः -- 'अथ यदतः परो दिवोज्योतिर्दीप्यते' इति प्रस्तुतस्य परज्योतिषः। कौक्षेय्जोज्योतिषा --जाठरानलेन सह। ऐक्यम् ---अभेदः।कथितम् -- प्रत्यपादि। 'इदं वाव तद्यदितमस्मिन्नन्तःपुरुषे ज्योतिः' इति वाक्येनेति शेषः। तस्य -- परज्योतिषः। विश्वोपादानत्वम् --जगदुपादानकारणत्वम्। विद्यान्तरविदितं च -- न केवलमस्यां विद्यायामेव प्रतीयते किंतु वैश्वानरविद्याप्रतिपन्नं च।अतः --एवं लिङ्गबलात् श्रुत्या प्रसिद्धेश्च। वह्निः -- प्रसिद्धो वह्निरेव।कारणमस्तु -- जगत्कारणमित्यङ्गीकार्यम्। मैवम् --एवं मा शङ्किष्ठाः। पुंसूक्तवाक्योदितपरपुरुषप्रत्यभिज्ञप्त्यबाधात् --पुंलूक्तवाक्यं एतद्विद्योपक्रमे श्रुतं 'एतावानस्य महिमा। ततो ज्यायॉ पूरूषः। पादोऽस्य सर्वा भूतानि। त्रिपादस्यामृतं दिवि।' इत्येवंरूपं तेन उदितायाः परपुरुषप्रत्यभिज्ञप्तेः" --पुरुषसूक्तप्रतिपादितः पुरुषोत्तम एवायमित्येवं रूपायाः अबाधात् बाधासम्भवात्।मैवमित्यन्वयः। गायत्र्युक्तिस्तु --'गायत्री वा इदं सर्वं भूतम्' इत्यस्मिन्नेव ज्योतिश्शब्दवाच्ये गायत्त्रीशब्दप्रयोगस्तु। साम्यात् ---चतुष्पात्त्वषाड्विध्यरूपगायत्रीसाधर्म्यात् न पुनर्गायत्रीस्वरूपत्वात्। 'इन्द्रः शचीपतिर्बलेन पीडितः। दुश्च्यवनो वृषा समित्सुसासहिः' इतीयमृक् चतुष्पदा प्रतिपादं षडक्षरात्मकतया षड्विधा। चतुर्विंशत्यक्षरात्मकतया गायत्र्यृक्च। अतो गायत् त्र्याश्चतुष्पात्त्वं षाड्विध्यञ्च प्रसिद्धम्। तस्य -- निरुक्तगायत्रीसादृश्येन गायत्रीशब्दितस्य ब्रह्मणः। भूतादिपादा अपि च निगदिताः --भूतशब्दितात्मवर्ग एकः पादः, कर्मार्जित भोगस्थानरूपः, पृथिवीलोक एकः" पादः, भोगोपकरणं शरीरमेकः पादः, आत्मस्थित्यनुगुणप्रदेशविशेषरूपं ह-दयमेकः पादः िति भूतपृथिवीशरीरहृदयरूपाः केवलगायत्र्या असम्भाविताः" परमात्मनः सर्वाश्रयत्वेन तस्यैव सम्भाविताश्च चत्वारः पदाः आम्नाताः। चकारात् --षाड्विध्यं चोक्तमित्यर्थः। तत्र सर्वभूतलक्षणपादस्य ब्रह्मात्मकवाक्कर्तृकगानकर्मत्वत्राणकर्मत्वलक्षणं विधाद्वयम्। पृथिवीलक्षणस्य पादस्य सर्वभूतप्रतिष्ठात्वसर्वभूतानतिवर्तित्वलक्षणं" विधाद्वयम्। शरीरहृदयलक्षणयोः पादयोः प्राणप्रतिष्ठात्वतदनतिवर्तित्वलक्षणं" विधाद्वयमेव द्वयोरपि विधाद्वययोर्भेदाभावात्। ततश्च ब्रह्मरूपा गायत्री भूतपृथिवीशरीरहृदयरूपपादचतुष्टयवत्तया चतुष्पाजागानकर्मत्वत्राणकर्मत्वसर्वभूतप्रतिष्ठात्वसर्वभूतानतिवर्तित्वसर्वप्राणप्रतिष्ठात्वसर्वप्राणनतिवर्तित्वलक्षणविधाषट्कयुक्ततया षड्विधा च। अतश्च चतुष्पात्त्वषाड्विध्याभ्यां ब्रह्मणि गायत्त्रीसाम्यात् गायत्र्युक्तिरिति भावः। उक्तपादचतुष्टयषड्विधआस्वरूपादिकं सर्वं छान्दोग्ये विषयवाक्यदीपिकायां च स्पष्टं द्रष्टव्यम्॥
</details>

<details><summary>कुमार-वरदः - 72</summary>

अत्राकाशादिषु त्रिष्वधिकरणेषु ' आकाशाद्वायुः ' इत्यादिश्रुत्युक्तक्रमेण पूर्वपक्षोत्थानं समाधानं चेति संगतिः। प्रसिद्धज्योतिः परमात्मनोस्तत्रतत्र ज्योतिश्शब्दप्रयोगसाधारण्यं संशयकारणम्। तदर्थविचारस्तु --' अथ यदतः परोदिवः ' इत्यादिवाक्ये ज्योतिश्शब्दः प्रसिद्धज्योतिर्वाचकः, उत परमात्मवाचकः। तदर्थं विचार्यते -- स्ववाक्ये परमात्मासाधारणलिङ्गाभावेऽप्युपक्रमस्थं" परमात्मासाधारणं लिङ्गं ज्योतिश्शब्दस्य परमात्मवाचकत्वं न प्रतिपादयति, उत प्रतिपादयतीति। तदर्थमपि विचार्यते -- उपक्रमेऽपि परमात्मासाधारणं लिङ्गं नास्ति उतास्तीति। ततश्च विचार्यते। -- ' गायत्रीवा इदं सर्वम् ' इत्युपक्रमस्थगायत्रीशब्दः परमात्मपरत्वं" बाधते न वेति। पुनश्च विचार्यते - एतद्वाक्यस्थो भूतादिपादव्यपदेशो गायत्रीमात्रपरत्वं न व्यावर्तयति, उत व्यावर्तयतीति। फलफलिभावः स्वयमेवोन्नेयः। अत्र पूर्वपक्षी मन्यते -- आकाशप्राणाधिकरणयोरिव ज्योतिरधिकरणविषयवाक्ये ज्योतिश्शब्दस्य परमपुरुषवाचकत्वस्थापकं सर्वकारणत्वादिकं प्रसिद्धज्योतिर्विरुद्धलिङ्गं नोपलभ्यते। उपलभ्यते चानुकूललिङ्गं कौक्षेयज्योतिषैक्यम्। तदिदमाह-- कौक्षेयेति। तथा च तदेव जगत्कारणम्। न केवलमनया विद्यया प्रतीयते अपितु वैश्वानरविद्यायामपि तदेव जगत्कारणत्वेन प्रतीतमित्याह-- तरयेति।फलितमा-- अत इति। निराकरोति -- मैवमिति। हेतुमाह-- पुंसूक्तेति। उपक्रमे हि ' पादोऽस्य सर्वा भूतानि ' इति वाक्येन पुरुषसूक्तस्थं" ' पादोस्य विश्वा भूतानि ' इत्यादिवाक्यं प्रत्यभिज्ञाप्यते। पुरुषसूक्ते हि नारायणपरत्वं सुप्रसिद्धमेव। तच्च कारणत्वं नारायणे ' ह्रीश्च ते लक्ष्मीश्च पत्न्यौ ' इति लक्ष्मीपतित्वलिङ्गसामर्थ्यात् , ' भगवानितिशब्दः' इति पराशरवाक्याच्च। तर्हि वाक्यशेषस्थकौक्षेयज्योतिरैक्यस्य का गतिरिति चेत् तस्य न्यायविरोधेन बाध एव गतिः। उपक्रमोपसंहारयोरुपक्रमो बलीयानिति हि न्यायविदः। अत्राश्वप्रतिग्रहेष्टिन्याय एवोदाहरणम्। ननु सर्वोक्रमे ' गायत्री वा इदं सर्वम् ' इति गायत्रीपरत्वप्रदर्शनादुपक्रमवाक्यं गायत्रीमेव प्रतिपादयति न पुनः" परमपुरुषमित्याशङ्क्य तस्याप्यन्यथासिद्धिमाह-- गायत्रीति। गायत्र्युक्तिश्चतुष्पात्त्व साम्यादेव न पुनः गायत्रीस्वरूपत्वात्। इत्थमवगमे को हेतुरित्याशङ््क्य नियामकं हेतुमाह-- अपि चेति। अस्मिन्खलु वाक्ये गायत्रीशब्दवाच्यस्य परस्य ब्रह्मणः सादृश्येन भूतपृथ्वीशरीरहृदयानि निर्दिश्यन्ते। गायत्रीशब्दस्य परमात्मपरत्वे नियामकं परमात्मनो विश्वात्मकत्वं न केवलमक्षरसंघातरूपायां" गायत्र्याम्, अत उपक्रमवाक्यानुसारेणैवोपसंहारस्य वर्णयितुं शक्यत्वात् ज्योतिश्शब्दवाच्यं परमेव ब्रह्मेति निर्णयः। प्रयुज्यते च ' तं देवा ज्योतिषां ज्योतिः ' इत्यादिषु परस्मिन्नेव ब्रह्मणि ज्योतिशब्दः स्थलान्तरेष्वपि॥
</details>

<details><summary>मूलम् - 72</summary>

कौक्षेयज्योतिषैक्यं कथितमिह परज्योतिषस्तस्य विश्वो-  
पादानत्वं च विद्यान्तरविदितमतः कारणं वह्निरस्तु।  
मैवं पुंसूक्तवाक्योदितपरपुरुषप्रत्यभिज्ञप्त्यबाधात्  
गायत्र्युक्तिस्तु साम्यादपि च निगदितास्तस्य भूतादिपादाः॥
</details>

<details open><summary>विश्वास-प्रस्तुतिः - 73</summary>

उत्थानं ज्योतिरादावधिकरणयुगे कारणव्याप्तलिङ्गा-  
दित्याभाष्यान्यलिङ्गं स्ववचसि विहितं नेति भाष्यं कथं स्यात्।  
इत्थं विश्वादिलिङ्गं सदिह न तु पराभीष्टलिङ्गं समस्ती-  
त्युत्पश्यन् पूर्वपक्षी व्यवहरति तथा व्याहतिस्तन्न शङ्क्या॥
</details>

<details><summary>३४-तमाहोबिल-यतिः - 73</summary>

उत्थानमित्यादि। ज्योतिरादावधिकरणयुगे कारणव्याप्तलिङ्गादुत्थानमित्याभाष्य रववचसि विहितमन्यलिङ्गं नेति भाष्यं कथं स्यात् -- एतदिधकरणारम्भे 'अतः परं जगत्कारणत्वव्याप्तेन येन केनापि निरतिशयोत्कृष्टगुणेन जुष्टं ज्योतिरिन्द्रादिशब्दैरर्थान्तरे प्रसिद्धैरप्यभिधीयमानं" परं ब्रह्मैवेत्यभिधीयते' इत्यवतरणभाष्ये ज्योतिरिन्द्रप्राणाधिकरणद्वये कारणत्वव्याप्तलिङ्गादुत्थानमिति भाषित्वा पूर्वपक्षोपन्याससमये 'प्रसिद्धवन्निर्देशेऽप्याकाशप्राणादिवत् स्ववाक्योपात्तपरमात्मव्याप्तलिङ्गविशेषादर्शनात्' इत्याभाषि, अतः" परस्परविरुद्धार्थकं भाष्यवाक्यद्वयं कथमुपपन्नं स्यात्। इत्थम् -- एवं तस्य निर्वाह इत्यर्थः।इह विश्वादिलिङ्गं सत् पराभीष्ट लिङ्गं तु न समस्ति --- 'विश्वतः पृष्ठेषु सर्वतः पृष्ठेष्वनुत्तमेषूत्तमेषु' इत्यादिकं कारणत्वाक्षेपकमवभासात्मकं लिङ्गमस्ति, अथाप्युभयलिङ्गत्वादिविशिष्टपरमपुरुषत्वप्रतिष्ठापकं जग्तकारणत्वादिकं स्ववाक्ये लिङ्गं नास्तीत्यर्थः। इत्युत्पश्यन् पूर्वपक्षीतथाव्यवहरति --- एवं विचिन्त्य पूर्वपक्षी पूर्वोक्तरीत्या व्यवहरति। तत् --तस्मात्। व्याहतिर्नशङ्क्या --भाष्यवाक्ययोर्द्वयोर्विरोधो न चिन्त्य इत्यर्थः॥
</details>

<details><summary>कुमार-वरदः - 73</summary>

श्रीमद्भाष्यग्रन्थे मन्दप्रतिबोधार्थँ पूर्वोत्तरवाक्ययोः परस्परं व्याहतिमाशङ्क्य परिहरति-- उत्थानमित्यादिना इत्थमित्यन्तेन। एतदधिकरणारम्भे ज्योतिरादावधिकरणयुगे कारणव्याप्त- लिङ्गादुत्थानमिति भाष्यकारैरेवाभाष्य पुनरपि पूर्वपक्षोपन्याससमये प्रसिद्धवन्निर्देशेऽप्याकाशप्राणादिवत् स्ववाक्योपात्तपरमात्मलिङ्गविशेषादर्शनादित्युक्तम्, अतः कथमविरोध इति। अत्र निराकरणहेतुमाह-- विश्वेति। अयं किल भाष्यकाराभिप्रायः" -- एवं किल मन्यते पूर्वपक्षी '' विश्वतःपृष्टेषु सर्वतः पृष्ठेष्वनुत्तमेषूत्तमेषु ' इत्यादिकं कारणत्वाक्षेपकमवभासात्मकं लिङ्गमस्ति। अथाप्युभयलिङ्त्वादिविशिष्टपरमपुरुषप्रतिष्ठापकं जगत्कारणत्वादिकं स्ववाक्ये लिङ्गं नास्तीति। अतो न विरोधइत्याह-- व्याहतिरिति। अयमर्थः - सिद्धान्तोपन्यासभाष्ये यद्यपि ' अथ यदतः परदिवो ज्योतिः' इत्येतस्मिन्वाक्ये परमपुरुषासाधारणं लिङ्गमस्तीति भाष्यकारहृदयम्। अनुत्तमेषूत्तमेषु लोकेषु द्योतत इति विशेषणद्वयोपादानमप्राकृतदिव्यलोकवासिनो ज्योतिष एव संघटते। न पुनरण्डान्तर्वर्तिनो वा ज्योतिर्मात्रस्येति भावः॥
</details>

<details><summary>मूलम् - 73</summary>

उत्थानं ज्योतिरादावधिकरणयुगे कारणव्याप्तलिङ्गा-  
दित्याभाष्यान्यलिङ्गं स्ववचसि विहितं नेति भाष्यं कथं स्यात्।  
इत्थं विश्वादिलिङ्गं सदिह न तु पराभीष्टलिङ्गं समस्ती-  
त्युत्पश्यन् पूर्वपक्षी व्यवहरति तथा व्याहतिस्तन्न शङ्क्या॥
</details>
