+++
title = "06 आनन्दमयाधिकरणम्"
+++


<details open><summary>विश्वास-प्रस्तुतिः - 58</summary>

58. मुख्येक्षा यद्यभीष्टा भवतु तदुचिते सा पुनर्जीवतत्त्वे  
सद्विद्यायां हि शब्दैस्त्रिभिरुपरि सतस्तस्य जीवैक्यमुक्तम्।  
इत्यूहादुज्जिहानं प्रशमयितुमथ प्रस्तुतो विश्वकर्मा  
जीवस्याप्यन्तरात्मा निरुपधिकमहानन्दथुस्स्थाप्यतेऽत्र॥
</details>

<details><summary>३४-तमाहोबिल-यतिः - 58</summary>

58. मुख्येक्षेत्यादि। मुख्येक्षा -- मुख्येक्षणम्। अभीष्टा यदि -- अभिमता चेत्। सा --मुख्येक्षा भवदभिमता। तदुचिते -- चेतनत्वान्मुख्येक्षणार्हे। जीवतत्त्वे --जीववस्तुनि। भवतु -- स्यात्। कारणवाचिसदादिदेशात्मस्वशब्दास्तत्परा भवन्त्वित्यर्थः। ननु सच्छब्दार्थात् परमात्मनो हि जीवो भिन्नः, अतस्तस्य कथं 'स्वमपीतः' इत्यादौ स्वशब्दोल्लेखः? 'ऐतदात्म्यम्' इत्युक्तं सर्वतादात्म्यं वा कथमुपपद्येतेत्यत्रोच्यते -- सद्विद्यायामुपरि तस्य सतस्त्रिभिः शब्दैर्जीवैक्यमुक्तं हि। छान्दोग्ये षष्ठाध्याये 'श्वेचकेतुर्हारुणेय आस' इत्यादौ सद्विद्याशब्दिते प्रकरणे। उपरि --उपरितनखण्डेषु। तस्य सतः --'सदेव सोम्येदमग्र आसीत्' इत्युपक्रमे प्रतिपन्नस्य सत्पदार्थस्य। त्रिभिः शब्दैः" -- तत् , त्वम्, असि, इति त्रिभिः शब्दैः। जीवैक्यं प्रतिपादितं हि। अतस्सर्वं पूर्वोक्तमुपपद्यत इति भावः। इत्यूहात् --- एवमाशङ्कनेन। उज्जिहानम् --शिर उत्क्षिप्याक्षिपन्तं पूर्वपक्षिणम्। प्रशमयितुम् --निराकर्तुम्। अत्र --शारीरप्रथमपादे। अथ --आनन्दमयाधिकरणे। प्रस्तुतो विश्वकर्ता --पूर्वप्रस्तुतो जगत्कारणभूतः" परमात्मा। जीवस्याप्यन्तरात्मा निरवधिकमहानन्दथुः स्थाप्यते -- 'तस्माद्वा एतस्माद्विज्ञानमयादन्योन्तर आत्माऽऽनन्दमयः' इति विज्ञानमयशब्दितस्य जीवस्यापि नियन्तृतया तच्छरीरी 'ते ये शतम्' इत्युपक्रम्य निरतिशयदशाशिरस्कतया ऽभ्यस्यमनान्दभूम्नो निधिरिति च 'आनन्दमयोऽभ्यासात्। नेतरोऽनुपपत्तेः। भेदव्यपेदेशाच्च' इत्यादिभिः सूत्रैः प्रतिष्ठाप्यते॥
</details>

<details><summary>कुमार-वरदः - 58</summary>

58. पूर्वोत्तराधिकरणयोस्संगतिद्वयोक्तिपूर्वकमुत्तराधिकरणार्थं संग्रहेणोपदर्शयति--मुख्येति। यदि सतो मुख्यमीक्षणमिष्टम्, तर्हि चेतनत्वात् मुख्येक्षणार्हो जीव एव जगत्कारणमस्त्विति पूर्वपक्षोत्थानादेका संगतिः।अन्या च सद्विद्यावाक्ये तत्त्वमसीति त्रिभिः" पदैर्जीवब्रह्मणोरैक्यमेव नवकृत्वः प्रदर्शितम्, तथा च जीव एव जगत्कारणं ब्रहास्त्विति पूर्वपक्षोत्थानमिति। इत्यूहादुज्जिहानं" पूर्वपक्षिणं निराकर्तुं पूर्वप्रस्तुतो विश्वकर्ता जीवस्याप्यन्तरातमा निरुपधिकमहानन्दवान् अत्राधिकरणे स्थाप्यते। तदर्थविचारस्तु --'ब्रह्मविदाप्नोति परम्' इत्यस्मिन्वाक्ये यः पुनरानन्दमय उच्यते स किं जीव उत परमात्मा। पुनर्विचार्यते-- अत्र मयड् विकारार्थः प्राचुर्यार्थो वा। तदर्थं" विचार्यते-- उपक्रमगतान्नमयशब्दस्थमयटो विकारार्थत्वानुसारेण अत्रापि मयटो विकारार्थत्वमेव युक्तम्, उत प्राचुर्यार्थत्वम्। पुनश्च विचार्यते-- उपक्रमावगतस्य मध्ये प्राणमयमनोमयादिभिर्विच्छेदो ऽस्ति नवेत्यादि। फलफलिभावस्तु तत्राविच्छेदादुपक्रमावगतविकारार्थत्वस्यैवात्रापि ग्रहीतुं योग्यत्वेनानन्दमयशब्दस्थमयटो विकारार्थत्वादानन्दमयो जीव इति पूर्वपक्षे। व्यत्ययेन राद्धान्ते फलफलिभावः॥
</details>

<details><summary>मूलम् - 58</summary>

58. मुख्येक्षा यद्यभीष्टा भवतु तदुचिते सा पुनर्जीवतत्त्वे  
सद्विद्यायां हि शब्दैस्त्रिभिरुपरि सतस्तस्य जीवैक्यमुक्तम्।  
इत्यूहादुज्जिहानं प्रशमयितुमथ प्रस्तुतो विश्वकर्मा  
जीवस्याप्यन्तरात्मा निरुपधिकमहानन्दथुस्स्थाप्यतेऽत्र॥
</details>

<details open><summary>विश्वास-प्रस्तुतिः - 59</summary>

59.दृष्टः पूर्वं विकारे मयडिति चरमेऽप्येवमस्त्वित्ययुक्तं  
मध्ये तद्भङ्गदृष्टेः प्रचुरमिह वदेत् प्रत्ययोऽन्यस्य बाधात्।  
आनन्दप्राचुरीच प्रकृतपरसुखाल्पत्वलब्धावधित्वा-  
द्दुःखाल्पत्वानपेक्षा परदुरितभिदश्शासितुस्तद्विरोधात्॥
</details>

<details><summary>३४-तमाहोबिल-यतिः - 59</summary>

59. दृष्टः पूर्वमित्यादि। पूर्वम् -- आनन्दमयविद्यायां पञ्चकोशावतारे प्रथमं 'स वा एष पुरुषोऽन्नरसमयः' इत्यत्र। मयट् --मयट्प्रत्ययः। विकारे दृष्टः -- पुरुषशब्दवाच्यस्य शरीरस्यान्नरसविकारात्मकत्वादेवान्नरसमयत्वं वक्तव्यमिति विकारार्थे प्रयुक्तो दृष्टः। इति-- अस्माद्धेतोः। चरमेऽप्येवमस्तु --आनन्दमयकषविषयके 'तस्माद्वा एतस्माद्विज्ञानमयादन्योऽन्तर आत्माऽऽनन्दमयः' इत्यत्रानन्दमयशब्देऽपि 'अन्नरसमयः' इत्यत्रेव मयटो विकारार्थत्वमेवास्तु। जीवात्मनः स्वत आनन्दरूपस्य संसारित्वावस्था तद्विकार एवेत्यानन्दमयशब्दवाच्यत्वं" संभवति। इत्ययुक्तम् --इति शङ्कनमयुक्तम्। मध्ये तद्भङ्गदृष्टेः---- अन्नमयानन्दमययोर्मध्ये प्राणमय इत्यत्र मयटो विकारार्थत्वभङ्गदर्शनात्। तत्र प्राणवृत्तिप्राचुर्यादेव हि प्राणमयत्वम्। नतु प्राणविकारत्वेन , असम्भवात्। इह प्रत्ययोऽन्यस्य बाधात् प्रचुरं वदेत् --आनन्दमय इत्यत्र मयट्प्रत्ययो निर्विकारे परब्रह्मणि विकारस्य बाधितत्वात् प्रकृत्यर्थमानन्दं प्रचुरमभिदध्यात्। प्राचुर्यार्थको मयडित्यर्थः। आनन्दप्राचुरी च प्रकृतपरसुखाल्पत्वलब्धावधित्वात् परदुरितभिदः शासितुस्तद्विरोधात् दुःखाल्पत्वानपेक्षा --आनन्दप्राचुर्यं" च मनुष्यानन्दमारभ्य चतुर्मुखानन्दपर्यन्ततया प्रतृतं मनुष्यादिचतुर्मुखान्त्जीवगतानन्दाल्पतत्वमवधितयाऽसाद्य कृतार्थत्वात् 'अथ सोऽभयं गतो भवति 'इति संश्रितदुरुतभेदिनः सर्वप्रशआसितुर्दुःखलेशसंबन्धस्यापि विरुद्धत्वाच्च स्वावधितया दुःखाल्पत्वं नापेक्षते। स्वाश्रयव्यधिकरणसजातीयास्पत्वस्य प्रकरणेन समपितस्यावधितया लाभात् कृतार्थं प्राचुर्यं स्वाश्रयसमानाधिकरणविसजातीयाल्पत्वं प्रमाणशतेन बाधितमवधितया न मार्गत इति भावः॥
</details>

<details><summary>कुमार-वरदः - 59</summary>

59. अत्र कश्चिदाह 'आत्मन आकाशः संभूतः' इत्यादिना सृष्टेरेवाभिधानात् पूर्वं 'स वा एष पुरुषोऽन्नरसमयः' इत्यत्र विकारे मयड् दृश्यत इति चरमेऽपि 'अन्यो ऽन्तर आत्माऽऽनन्दमयः' इत्यत्रापि एवमस्तु मयटो विकारार्थत्वमेवास्तु पूर्वोक्तस्य मयटो विकारार्थप्रत्यभिज्ञानादिति, तदिदमाह--दृष्ट इति। तन्निराकरोति--अयुक्तमिति। तत्र हेतुमाह-- मध्य इति। प्राणमयादिषु विकारार्थत्वभङ्गदृष्टेरित्यर्थः। फलितमाह-- प्रचुरमिति। विकारार्थत्वे को दोष इत्याशङ्क्याह-- अन्यस्येति। आनन्दमयादतिरिक्तस्य वस्तुनो बाधेन विकारार्थत्वस्य बाधितत्वादित्यर्थः। नन्वत्रानन्द प्राचुर्याभिधाने दुःखाल्पत्वमेव स्यात् यथा ब्राह्मणप्रचुरो देश इत्युक्ते शूद्राल्पत्वं प्रतीयत इति, तत्प्रतिक्षिपति--आनन्देति। अत्रानन्दप्राचुरी मनुष्यानन्दमारभ्य चतुर्मुखानन्दपर्यन्ततया प्रकृतपरसुखाल्पत्वलब्धावधित्वात् आनन्दमयनिष्ञदुःखाल्पत्वं नापेक्षते, अपि तु चतुर्मुखादिनिष्ठानन्दप्राचुर्यनिवृत्तिमेव। यथा 'अन्नमयो यज्ञः' इत्यादि। नन्वानन्दप्राचुरी दुःखाल्पत्वेनापि निर्वक्तुं शक्यत इत्याशङ्क्य नेत्याह--परेति। परदुरितभित् संश्रितानां दुरितं भिनत्ति 'आनन्दमयः' इति हि श्रूयते। 'अथ सोऽभयं गतो भवति' 'एतं ह वाव न तपति' ' न कर्मणा लिप्यते पापकेन ' इत्यादिकं वाक्यजातं शतशोह्यधीमहि। तस्मादत्र दुःखाल्पत्वशङ्का न संघटत इति। किं च 'भीषास्माद्वातः पवते' 'तस्य हवा एतस्य प्रशासने गार्गि' 'प्रशासितारं सर्वेषाम्' इत्यादिभिः प्रशासितृत्वेन प्रतिपन्नस्यानन्दमयस्य पापाल्पत्वविरोध इत्याह-- शासितुरिति॥
</details>

<details><summary>मूलम् - 59</summary>

59.दृष्टः पूर्वं विकारे मयडिति चरमेऽप्येवमस्त्वित्ययुक्तं  
मध्ये तद्भङ्गदृष्टेः प्रचुरमिह वदेत् प्रत्ययोऽन्यस्य बाधात्।  
आनन्दप्राचुरीच प्रकृतपरसुखाल्पत्वलब्धावधित्वा-  
द्दुःखाल्पत्वानपेक्षा परदुरितभिदश्शासितुस्तद्विरोधात्॥
</details>

<details open><summary>विश्वास-प्रस्तुतिः - 60</summary>

60.आत्मा तस्यैष एवेत्युदितमनितरात्मत्वमस्यैव वक्तुं  
शारीरोक्तिश्च तस्मिन्निखिलतनुतया स्यादसङ्कोचवृत्तिः।  
शोध्यत्वन्तत्तदर्थानुगुणमिति विभोस्तत्प्रसाद्यत्वमात्रं   
प्राप्येऽस्मिन्प्राप्तिरूपा परविद उपसंक्रान्तिरानन्दसिन्धौ॥
</details>

<details><summary>३४-तमाहोबिल-यतिः - 60</summary>

60. आत्मा तस्यैष इत्यादि। अस्यैवानितरात्मत्वं वक्तुं तस्यैष एवात्मेत्युदितम् ----आनन्दमयशब्दितस्य परमात्मनोऽन्नमयादीनां" विज्ञानमयपर्यन्तानामिवान्तरात्मरराहित्यं प्रतिपादयितुं तस्यानन्दमयस्य एष एव आनन्दमय एव आत्मेत्युक्तम्। स्वयमेव स्वस्यात्मेत्युक्तिः" स्वभिन्नदासनिषे धार्थिका 'स्वयं दासास्तपस्विनः' इत्युक्तिरिव स्वस्य स्वभिन्नात्मकत्वं निषेझतीत्यर्थः। शारीरोक्तिश्च तस्मिन्नखिलतनुतया ऽसङ्कोचवृत्तिः स्यात् --'शारीर आत्मा ' इति शारीरत्वकथनं च परात्मनि अखिलजग्चछरीरकतया पुष्कलार्थकमति न तद्विरोधाशङ्कनं" युक्तम्। शोध्यत्वं तत्तदर्थानुगुणमिति विभोस्तत्प्रसाद्यत्वमात्रम् --'अन्नमयप्राणमनोमयविज्ञानमयानन्दमया मे शुध्यन्ताम्' इति विरजामन्त्रोक्तं शोध्यत्वं च तत्तद्वस्त्वनुगुणं शोधनमिति न्यायेन 'शुद्धं राजहृदयम्' इत्यादाविव भक्त्या शान्तनिग्रहसंकल्पत्वरूपं विभोः प्रसाद्यत्वमेव तद् भविष्यति। आनन्दसिन्धौ प्राप्ये ऽस्मिन्परविद उपसंक्रान्तिः प्राप्तिरूपा --अनवधिकानन्दनिधौ अत एव स्वयंप्राप्यभूतेऽस्मिन् परमात्मनि ब्रह्मविदः 'एतमानन्दमयमात्मानमुपसङ्क्रामति' इत्युक्तोपंसक्रान्तिः प्राप्तिरुपा। पूर्वमननुभूतस्वरूपगुणदिव्यस्थआनादिविशिष्टब्रह्मानुभवरूपा देशविशेषणातिरूपा च भविष्यतीति न कापि हानिरित्यर्थः॥
</details>

<details><summary>कुमार-वरदः - 60</summary>

60.नन्वस्मत्पक्षे भवद्भिरानन्दमयत्वलक्षणं लिङ्गं विरुद्धमिति ह्युक्तम्। अस्माकमेक एवायं विरोधः, भवतां बहवो विरोधाः। आनन्दमयेऽपि 'तस्यैष एव शारीर आत्मा यः पूर्वस्य 'इत्यात्मान्तर कथनं विरुध्यते। शारीरत्वकथनमपि शरीरस्य कर्मफलत्वान्न युज्यते। न च घटते शोध्यत्ववादः परस्मिन्ब्रह्मणि अशुद्धिप्रसङ्गाभावात्। श्रूयते ह्यानन्दमयेऽपि 'अन्नमयप्राणमनोमयमनोमयविज्ञानमयानन्दमया मे शुध्यन्ताम्'इति शोध्यत्ववादः।किं च तस्मिन्नेवानन्दमये फलनिर्देशदशायामुपसंक्रमितव्यत्वमुच्यते--तदपि विरुद्धम्।परमात्मनि नित्यमेव वर्तमानस्य जीवस्य कथमपूर्वमुपसंक्रमणमिति।एवं चतुरोऽपि विरोधाननुद्य चतुर्भिरपि पादैरणुक्रमेण समाधत्ते--आत्मेति।इयं किल समाधानप्रक्रिया 'तसैव....आत्मा'इत्युक्तिरानन्दमये'स्वयं दासास्तस्विनः'इतिवदात्मान्तरनिवृत्यर्थेति को विरोधः?शारीरत्वकथनमपि भगवतः सर्वशरीरकत्वादानन्दमय एव विशेषेणोपपद्यते।शोध्यत्वमपि'विशुद्धमेव राजहृदयम्'इत्यादिवदानन्दमयस्य प्रसाद्यत्वमेव। न पुनः पूर्वशुमद्धस्य कश्चित् शुद्धिविशेषः।लोकेऽपि राजहृदयं विशुद्धमित्यादौ निग्रहनिवृत्तिरेवोच्यते;अनुगुणस्यैवार्थस्य तत्रतत्र स्वीकार्यत्वात् ।आकाङक्क्षासन्निधानवद्योग्यत्वस्यापि वाक्यार्थनिर्णयाङ्गत्वात्।अत्रोपसंक्रमणमेव हि शिष्यते,तदप् संघटते;प्राप्तिरेव ह्युपसंक्रमणमुच्यते।प्राप्तिश्च पूर्वमननुभूतस्य ब्रह्मणः पश्चादनुभवसंभवः। एतदेवाभिधीयते ' सोऽश्नुते सर्वान् कामान् सह ' इति। अथवा देशविशेषप्राप्तिरेव ह्यस्माभिर्वक्तुं" शक्यत इति। तदेव ह्युच्यते 'वैकुण्ठे तु परे लोके ' इति। अतोऽस्मत्पक्षे न विरोधावकाशः। अत्र पदार्थत्वं स्वयमेव भाव्यम्॥
</details>

<details><summary>मूलम् - 60</summary>

60.आत्मा तस्यैष एवेत्युदितमनितरात्मत्वमस्यैव वक्तुं  
शारीरोक्तिश्च तस्मिन्निखिलतनुतया स्यादसङ्कोचवृत्तिः।  
शोध्यत्वन्तत्तदर्थानुगुणमिति विभोस्तत्प्रसाद्यत्वमात्रं   
प्राप्येऽस्मिन्प्राप्तिरूपा परविद उपसंक्रान्तिरानन्दसिन्धौ॥
</details>

<details open><summary>विश्वास-प्रस्तुतिः - 61</summary>

61. निर्देहेऽस्मिन्निरंशे न हि भवति शिरः पक्षपुच्छादि किञ्चि-  
त्तस्मात्पुच्छं प्रतिष्ठेत्युदितमिह परं ब्रह्म भातीति चेन्न।  
सोढा पुच्छत्वक्लृप्तिर्यदि कथमितरन्नानुमन्येत कल्प्यं  
ब्रह्मण्यात्मप्रतिष्ठावचनमनितराधारताख्यापनाय॥
</details>

<details><summary>३४-तमाहोबिल-यतिः - 61</summary>

61. निर्देह इत्यादि। निर्देह --देहरहिते। निरंशे --निरवयवे। अस्मिन् --परमात्मनि। शिरःपक्षपुच्छादिकिञ्चित् न भवति हि -- 'तस्य प्रियमेव शिरः। मोदो दक्षिणः पक्षः। प्रमोद उत्तरः पक्षः।' इत्यादिभिरुक्तं शिरःपक्षपुच्छादिकं किमपि न भवितुमर्हति हि। निर्भागत्वादेवेत्यर्थः। तस्मात् -- हेतोः। इह --प्रकरणे। पुच्छं प्रतिष्ठेत्युदितं परब्रह्मभावि --पुच्छं प्रतिष्ठेत्युक्तं सर्वभूताधिष्ठानतया विश्वप्रतिष्ठारूपं" पुच्छमेव परब्रह्म भवितुमर्हति नत्वानन्दमयरूपम्। इति चेन्न -- इति शङ्क्यते चेत् तन्न सम्भवति। पुच्छत्वक्लृप्तिं सोढा यदि --निरंशस्य ब्रह्मणः पुच्छत्वकल्पनं भवान् सहिष्यते यदि। इतरदपि कल्प्यं कथं नानुमन्येत -- शिरःपक्षआदिरूपमपि श्रुत्युक्तं काल्पनिकतया निरंशब्रह्मस्वरूपदोषानावहं कुतो नाङ्गीकुर्यात्। ब्रह्मणि --एतादृशे आनन्दमयशब्दिते ब्रह्मणि। आत्मप्रतिष्ठावचनम् --'ब्रह्मपुच्छं प्रतिष्ठा' इति स्वस्य स्वयमेव प्रतिष्ठेत्यभिधानम्। अनितराधारताख्यापनाय --'सभगवः कस्मिन्प्रतिष्ठितः। स्वे महिम्नि' इत्यादिश्रुत्यन्तरोक्तन्यायेन स्वभिन्नाधारराहित्यप्रकाशनायेति न कोऽपि विरोध इति सुसंङगतमेतत्॥
</details>

<details><summary>कुमार-वरदः - 61</summary>

61. अत्र पुच्छब्रह्मवादी प्रत्यवतिष्ठते --निर्देह इति। आनन्दमयस्यैव ब्रह्मत्वे तस्य निरंशत्वात् ' तस्य प्रियमेव शिरः' इत्यादिना शिरःपक्षादिभेदेन पञ्चप्रकारावयवक्लृप्तिर्न घटते। तस्मात् पुच्छं प्रतिष्ठा ' इत्युक्तं सर्वभूताधिष्ठानतया विश्वप्रतिष्ठारूपं" पुच्छमेव परं ब्रह्म, आनन्दमयस्य ब्रह्मत्वे शिरःपक्षादि क्लृप्ती-नामयोग्यत्वादिति। इमं पक्षं प्रितबन्द्या दूषयितुमुपक्रमते-- सोढेति।देशकालपरिच्छेदरहिततया भवद्भिरङ्गीकृतस्य सच्चिदानन्दरूपस्य ब्रह्मणः पुच्छत्वकथनं कथं युज्यते। श्रुतिप्रामाण्यसिद्ध्यर्थमस्माभिः" पुच्छत्वकल्पनं सोढव्यमिति चेत् हन्त तर्ह्यस्माभिरपि आनन्दमये निरंशे प्रियमोदादितत्तद्विभागविवक्षया शिरः" पक्षादिकल्पनं सोढव्यमिति संतोष्टव्यमायुष्मतेत्याह-- कथमिति। इतरत्--शिरःपक्षादिकमित्यर्थः। तर्ह्यत्यन्तविरुद्धमेतत्, यदानन्दमयस्य ब्रह्मण एव स्वप्रतिष्ठारूपत्वमिति। तच्च न विद्यते। स्वस्यैव स्वप्रतिष्ठानत्ववचनमनितराधारताख्यापनाय ' स भगवः कस्मिन्प्रतिष्ठितः" स्वे महिम्नि ' इति श्रुत्यन्तरप्रकारेण सर्वप्रतिष्ठारूपस्य ब्रह्मणः प्रतिष्ठान्तरनिवृत्तिरेव ह्यत्रोच्यत इति को विरोधः। अत्र पुच्छब्रह्मवादिनां बहून्यपि दूषणानि भाष्य एव व्यक्तमुक्तानीति श्लोकार्थमेव प्रदर्श्य विरमामः॥
</details>

<details><summary>मूलम् - 61</summary>

61. निर्देहेऽस्मिन्निरंशे न हि भवति शिरः पक्षपुच्छादि किञ्चि-  
त्तस्मात्पुच्छं प्रतिष्ठेत्युदितमिह परं ब्रह्म भातीति चेन्न।  
सोढा पुच्छत्वक्लृप्तिर्यदि कथमितरन्नानुमन्येत कल्प्यं  
ब्रह्मण्यात्मप्रतिष्ठावचनमनितराधारताख्यापनाय॥
</details>
