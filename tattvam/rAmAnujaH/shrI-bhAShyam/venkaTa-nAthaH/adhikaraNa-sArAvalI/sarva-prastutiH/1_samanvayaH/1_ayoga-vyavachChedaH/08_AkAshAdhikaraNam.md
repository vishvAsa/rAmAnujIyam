+++
title = "08 आकाशाधिकरणम्"
+++


<details open><summary>विश्वास-प्रस्तुतिः - 69</summary>

69.अत्राकाशस्त्वशेषप्रभवविलयभूस्साम्नि दृष्टस्स्वनाम्ना  
निर्दिष्टस्तैत्तिरीयेऽप्यनितरजनितस्स्वात्मनस्सम्भवोक्त्या।  
मैवं सिद्धानुवादो ह्ययमथ च परप्राप्यतादिर्न तस्मिं-  
स्तत्कर्तात्मा विपश्चिच्छ्रुत इति विहिता स्वात्मनस्तत्प्रसूतिः॥
</details>

<details><summary>३४-तमाहोबिल-यतिः - 69</summary>

69. अत्राकाशइत्यादि।अत्र साम्नि -- अन्तरधिकरणविषयभूते सामवेद ए क्वचित् प्रदेशान्तरे 'सर्वाणि हवा इमानि भूतान्याकाशादेव समुत्पद्यन्ते। आकाशं प्रत्यस्तं यन्ति' इत्यादिवाक्ये। आकाशस्तु --आपण्डितपामरं प्रसिद्धोऽयमाकाश एव।स्वनाम्ना --- स्वस्मिन् रूढेन श्रुतिरूपेण शब्देन। अशेषप्रसवविलयभूः --अशेषस्य समस्तस्य जगतः प्रसवउत्पत्तिः, विलयो नाशस्तयोर्भूः उपादानकारणतया तत्थानभूत इति। दृष्टः" ---प्रतिपन्नः। तैत्तरीयेऽपि ---यजुर्वेदेऽपि। तित्तिरि रूपेण ऋषिणा प्रोक्तत्वाद्यजुषस्तैत्तिरीयत्वम्। स्वात्मनः सम्भवोक्त्या --'आत्मनः आकाशः सम्भूतः' इति स्वस्मादेव स्वयमाकाश उत्पन्न इति वचनेन। अनितरजनितो निर्दिष्टः --इतरस्माज्जातो नेति प्रतिपादितः। मैवम् -- एवं मा शङ्किष्ठाः। अयं सिद्धानुवादो हि -- 'सर्वाणि हवा इमानि' इत्यादिवाक्ये हवा इति निर्देशस्य प्रसिद्धिसूचकतयाऽन्यत्रसिद्धार्थानुवादरूपं" हीदं वाक्यम्। अन्यत्र च सद्ब्रह्मात्मनारायणशब्दघटितवाक्यै र्नारायण एव जगत्कारणमितिनिर्णयात् तदन्यथाकरणशक्तिरस्य नास्तीति भावः। अथ च --तदुपरि च।परप्राप्यादिः -- 'आकाशो ज्यायानाकाशः परायणम्' इत्यादिवाक्यसिद्धं परमप्राप्यत्वरूपं परायणत्वम्। आदिशब्दार्थभूतं" सर्वज्यायस्त्वञ्च। तस्मिन् न -- भूताकाशे न सम्भवति।तत्कर्ता आत्मा ---'आत्मन आकाशः' इत्यत्राकाशकर्तृत्वेन प्रतिपन्न आत्मा। श्रुतो विपश्चित् -- 'सोऽश्नुते सर्वान् कामान् सह ब्रह्मणा विपश्चिता' इति पूर्ववाक्ये श्रुतः सर्वज्ञत्वरूप विपश्चित्त्वाश्रयः" परमात्मा। इति --हेतोः। स्वात्मनस्तत्प्रसूतिः -- आकाशस्य स्वस्मादुत्पत्तिः। विहता --बाधिता। 'विपश्चिता' इति पूर्ववाक्ये श्रुतो विपश्चिदेव हि 'तस्माद्वा एतस्मादात्मन आकाशः सम्भूतः' इत्यत्र तच्छब्दैतच्छब्दविशेषितात्मशब्देन निर्दिश्यते न पुनराकाशस्य स्वरूपम्; तच्छब्दैतच्छब्दविशेषणायोगात्। सिद्धान्ते तु 'ब्रह्मविदाप्नोति परम्' इति ब्राह्मणप्रतिपन्नात् 'सत्यं ज्ञानम्' इत्यादितद्व्याख्यानभूतमन्त्रप्रतिपन्नात् परमात्मनः सकाशादित्यर्थोपपत्तेः सार्थक्यमिति भावः॥
</details>

<details><summary>कुमार-वरदः - 69</summary>

69. पूर्वं ' य एषोऽन्तरादित्ये हिरण्मयः पुरुषः ' इत्यादित्यान्तर्वर्तिनः कस्यचित् पुरुषस्य विशेषलिङ्गात् वेदान्तवेद्यत्वमुक्तम्। इदानीं तदभावादाकाशस्य विशेषश्रुत्या वेदान्तवेद्यत्वमाशङ्क्य परिह्रियत इति संगतिः। प्रसिद्धाकाशब्रह्मणोराकाशशब्दयोगसाधारण्यं संशयबीजमित्यादि स्वयमेव भाव्यम्। तदर्थविचारस्तु ' सर्वाणि हवा इमानि भूतानि ' इत्यादिच्छान्दोग्यवाक्यस्थाकाशशब्दः किं प्रसिद्धाकाशपर उत परमात्मपर इति; तदर्थं विचार्यते -- किमयमाकाशशब्दो रूढिशक्त्या वर्तते उत नेति, तदर्थमपि विचार्यते-- किं रूढिर्योगमपहरतीतिन्यायापवादकं न्यायान्तरं न विद्यते, उत विद्यत इति। पुनश्च विचार्यते -- प्रसिद्धवन्निर्देयुक्तमत्रत्यकारणत्वादिकं चेतनमात्रविषयमुत चेतनाचेतनाविषयमित्यादि॥ फलफलिभावस्तप ' इमानि भूतानि' इति प्रसिद्धार्थविषयकारणत्वानुवादस्याचेतनमात्रविषयत्वेन योगशक्तिकल्पकन्यायान्तराभावात् आकाशशब्दो रूढ्यैव वर्तत इत्ययं शब्दः प्रसिद्धाकाशपरः। सिद्धान्तेऽपि स्वयमेव वाच्यः। अत्र पूर्वपक्षवादी मन्यते -- छान्दोग्ये ह्याकाशशब्दः" सर्वोत्पत्तिविलयकारणवाचकतया दृश्यते , स चाकाशस्तैत्तिरीयेऽनन्योत्पाद्यतया कथ्यते ' आत्मन आकाशः संभूतः ' इति, तस्यानन्योत्पाद्यत्वं" सर्वकारणत्वेन नित्यत्वादेव युज्यते इति। तदिदमाह -- अत्रेत्यादिना। तन्निराकरोति -- मैवमिति। तत्र हेतुमाह-- सिद्धेति।' हवै' इति प्रसिद्धवन्निर्देशयुक्तस्यास्य वाक्यस्य सिद्धानुवादविषयत्वात् पूर्वप्रसिद्धिरवश्यापेक्षणीया। प्रसिद्धिश्च कारणवाक्येषु, तानि च नारायणविषयाणीति प्रागेवोक्तम्। तस्मादाकाशशब्दो न प्रसिद्धाकाशपर इत्यर्थः। किं च ' आकाशः परायणम्' इति आकाशस्य परमप्राप्यत्वमत्रैव श्रूयते। नह्यचेतनं किंचित् परमप्राप्यमित्यात्मविदो वदन्ति। तदिदमाह- अथेति। तस्मिन्नाकाशे परमप्राप्यत्वं न संभवतीत्यर्थः । दूषणान्तरमाह-- तदिति। ' तदैक्षत, तत्तेज ऐक्षत, ता आप ऐक्षन्त ' इत्यादिषु तत्तकर्ता विपश्चित्त्वेनैव हि श्रुतः। तथाचाकाशस्य विविधदर्शनं न संभवति। अथवा तत्कर्तेतिआकाशकर्तेति। ब्रह्मवल्ल्यां विपश्चिता ब्रह्मणेति जगत्कारणं वस्तु विपश्चित्त्वेनैव हि श्रूयते। विविधं" पश्यच्चित्त्वं हि विपश्चित्त्वमिति व्याचख्युः। तेनात्मशब्दः परमात्मवाचकः। यत्तूक्तमात्मन आकाश इति स्वात्मन आकाशोत्पत्तिरभिधीयत इति, तत्र मुख्यार्थस्वीकारे बाधः, अमुख्यार्थस्वीकारे स एव दोषः। तस्मादात्मनः परमात्मन आकाशः संभूत इत्ययमेवार्थ इत्यभिप्रायेणाह-- विहतेति॥
</details>

<details><summary>मूलम् - 69</summary>

69.अत्राकाशस्त्वशेषप्रभवविलयभूस्साम्नि दृष्टस्स्वनाम्ना  
निर्दिष्टस्तैत्तिरीयेऽप्यनितरजनितस्स्वात्मनस्सम्भवोक्त्या।  
मैवं सिद्धानुवादो ह्ययमथ च परप्राप्यतादिर्न तस्मिं-  
स्तत्कर्तात्मा विपश्चिच्छ्रुत इति विहिता स्वात्मनस्तत्प्रसूतिः॥
</details>
