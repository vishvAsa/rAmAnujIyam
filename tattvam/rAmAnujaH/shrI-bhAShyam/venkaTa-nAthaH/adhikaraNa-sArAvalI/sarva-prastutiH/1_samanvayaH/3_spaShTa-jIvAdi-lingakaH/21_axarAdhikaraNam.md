+++
title = "21 अक्षराधिकरणम्"
+++


<details open><summary>विश्वास-प्रस्तुतिः - 108</summary>

प्रख्याताकाशपूर्वस्वविकृतिवहनादक्षराख्यं प्रधानं  
तस्याप्याकाशतोक्तौ धृतनिखिलजगत् क्षेत्रितत्त्वन्तु तत्स्यात्।  
मैवन्द्रष्टृत्वपूर्वैरनितरनियतैश्शासनायत्तधृत्या  
किञ्च द्रष्ट्रन्तरस्य व्युदसनमिह तत्तुल्यतद्द्रष्ट्रपोहः॥
</details>

<details><summary>३४-तमाहोबिल-यतिः - 108</summary>

प्रख्यातेत्यादि। अक्षराख्यम् --'कस्मिन्नु खल्वाकाश ओतश्च प्रोतश्च' इति गार्ग्या पृष्टेन याज्ञवल्क्येनाकाशाधारतया 'एतद्वै तदक्षरं गार्गि ब्राह्मणा अभिवदन्ति। अस्थूलमनणु' इत्यादिवाक्येनोक्तमक्षराख्यं वस्तु। प्रख्याताकाशपूर्वस्वविकृतिवहनात् --प्रसिद्धाकाशप्रभृतिस्वकार्यवहनात्।प्रधानम् --मूलप्रकृतिः ।तस्यापि ---प्रधानस्यापि। आकाशतौक्तौ ---कारणाकाशरूपत्वेन -'कस्मिन्नु खल्वाकाश ओतश्च प्रोतश्च' इति वाक्यघटकाकाशपदवाच्यत्वाभिधाने।तत्तु---अव्याकृताकाशस्याप्याधारभूतमक्षरं तु।धृतनिखिलजगत् क्षेत्रितत्त्वं स्यात्---- प्रकृतेर्जीवाधीनत्वात् धृतनिखिलाचेतनवर्गं समष्टिजीवतत्त्वं स्यात्।मैवम्--एवं माशङ्किष्ठाः। अनितरवनियतैः ---चेतनाचेतनयोरसम्भावितैः। द्रष्टृत्वपूर्वैः" -- भगवदसाधारणैर्द्रष्टृत्वादिभिः। शासनायत्तधृत्या ---'सा च प्रशासनात्' इत्युक्तरीत्या स्वशासनायत्तधारणेन च। मैवमित्यन्वयः।किञ्च------ युक्त्यन्यतरञ्चास्तीत्यर्थः। इह --अस्मिन्प्रकरणे। द्रष्टृन्तरस्य व्युदसनं व्युदासः।दृश्यत इति शेषः। तत्तु परमात्मपक्ष एव सम्भवति नपुनर्जीवपक्षे द्रष्टुर्दजीवादन्यस्य सर्वद्रष्टुः परमात्मनो विद्यमानत्वात्। तेनतत् --- द्रष्ट्रन्तरनिराकरणम्।तुल्यतद्द्रष्ट्रपोहः" --विश्वाधारतया नियन्तृभूतपरमात्म तुल्येश्वरान्तर निराकरणरूपमेवेत्यर्थः॥
</details>

<details><summary>कुमार-वरदः - 108</summary>

पूर्वाधिकरणे स्वमहिमप्रतिष्ठितत्वमुक्तम्। तत्तु परमपुरुषव्यतिरिक्तेऽपि श्रूयत इति पूर्वपक्षोत्थानेन संगतिः। अथवा ' येनाक्षरं" पुरुषं वेद सत्यम्' इति सत्याक्षरशब्दाभ्यां निर्दिश्य परस्य ब्रह्मणः सत्यशब्दवाच्यत्वं पूर्वत्र प्रतिष्ठापितम्, अत्राक्षरशब्दवाच्यत्वं" प्रतिष्ठाप्यत इति वा संगतिः। एवंवा--- पूर्वं जीवनिरासः, इह तु जीवप्रधानयोर्द्वयोरपि निरास इति। तदर्थविचारस्तु 'एतद्वै तदक्षरं गार्गि ब्राह्मणा अभिवदन्ति' इति वाक्ये पुनरक्षरशब्दनिर्दिष्टं प्रधानं वा जीवो वा परमपुरुषो वेति। तदर्थं चिन्त्यते--'कस्मिन्नु खल्वाकाश ओतश्च प्रोतश्च' इत्यत्र प्रतीयमानमाकाशाधारत्वं किं प्रधानस्य किं वा जीवस्य उत परमात्मन एवेति। किमत्राकाशशब्दनिर्दिष्टो भूताकाश उत अव्याकृताकाश इति। अत्र पूर्वपक्षसिद्धान्तावनुक्रमेणाचष्टे --प्रख्यातेति।'कस्मिन्नु खल्वाकाश ओतश्च प्रोतश्च' इत्यादौ प्रसिद्धाकाशपूर्वस्वकार्यवहनादक्षरशब्दवाच्यं" प्रधानमेवेत्येकः पक्षः। तस्यापि प्रधानस्य कारणाकाशत्वेन आकाशत इति व्युत्पत्त्या अवधारितस्याप्याधारत्वेनाभिधीयमानमक्षरं धृतनिखिलजगत् समष्टि जीवतत्त्वमेव स्यात् प्रकृतेर्जीवाधिष्ठानत्वात्। पक्षद्वयमपि व्युदस्यति--मैवमिति। तत्र हेतुमाह--द्रष्टृत्वेति।चेतनाचेतनयोरसंभावितैः" सर्वद्रष्टृत्वादिभिर्धर्मैर्भगवदसाधारणैः 'सा च प्रसाशनात्' इत्युक्त प्रकारेण स्वशासनायत्तधारणाच्च। किंच अस्मिन्प्रकरणे द्रष्ट्रन्तरस्य व्युदसनं दृश्यते। तत्तु परमात्मनपक्ष एव संभवति, न पुनर्जीवपक्षे द्रष्टुर्जीवादन्यस्य सर्वद्रष्टुः परमात्मनो विद्यमानत्वात्। तेन द्रष्ट्रन्यरनिराकरणमीश्वरान्तरनिराकरणमेव। तदिदमाह-- द्रष्ट्कन्तरस्येति। विश्वाधारतया नियन्तृत्वेन विश्वद्रष्टुः परमपुरुषसादन्यस्य द्रष्टुर्व्युदसनं परमपुरुषाधिकतया परमपुरुषनियन्तृत्वेन- -अवस्थिततत्सदृशेश्वरान्तरनिरास इत्यर्थः॥
</details>

<details><summary>मूलम् - 108</summary>

प्रख्याताकाशपूर्वस्वविकृतिवहनादक्षराख्यं प्रधानं  
तस्याप्याकाशतोक्तौ धृतनिखिलजगत् क्षेत्रितत्त्वन्तु तत्स्यात्।  
मैवन्द्रष्टृत्वपूर्वैरनितरनियतैश्शासनायत्तधृत्या  
किञ्च द्रष्ट्रन्तरस्य व्युदसनमिह तत्तुल्यतद्द्रष्ट्रपोहः॥
</details>
