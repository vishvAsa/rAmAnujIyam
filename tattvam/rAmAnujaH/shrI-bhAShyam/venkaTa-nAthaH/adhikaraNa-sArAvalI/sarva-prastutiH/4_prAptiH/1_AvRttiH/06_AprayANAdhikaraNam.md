+++
title = "06 आप्रयाणाधिकरणम्"
+++


<details open><summary>विश्वास-प्रस्तुतिः - 28</summary>

28. एकस्मिन्नेव घस्रे यदि भवति परध्यानरूपा तु भक्तिः  
तद्विश्रान्तो विधिस्स्यादुपरि तु विफला ब्रह्मचिन्तेत्ययुक्तम्।  
छान्दोग्ये यावदायुस्सुचरितमुदितं ब्रह्मलोकाप्तिहेतोः  
तद्धि ध्यानस्य वृद्ध्यै तदपि च विहितं कुत्रचित्प्रायणान्तम्॥
</details>

<details><summary>३४-तमाहोबिल-यतिः - 28</summary>

28. एकस्मिन्नेवेत्यादि। एकस्मिन्धस्र एव -- एकस्मिन् दिन एव। परध्यानरूपा -- परमात्मध्यानात्मिका। भक्तिः --उपासना। यदि तु भवति -- यदि निण्पन्ना भवति। विधिः --- भक्ति विधिः। तद्विश्रान्तस्स्यात् -- तावंश एव पर्यवसितस्स्यात्। उपरि तु --तदुपरितनकालेतु। ब्रह्मचिन्ता- --ब्रह्मध्यानरूपा भक्तिः। विफला फलहेतुर्नेत्यर्थः। यावानंशो विहितस्तावानेव हि फलहेतुः। इत्ययुक्तम् -- इति शङ्कनमयुक्तम्। छान्दोग्ये -- सामागानामुपनिषदि। ब्रह्मलोकमभिसम्धते न च पुनरावर्तते नच पुनरावर्तते, इति वाक्येन प्रतिपादितम्। तत् --सन्निपत्योपकारकतया ध्यानस्वरूपोत्पत्तिहेतोस्तुचरितस्य यावदायुरनुष्ठेयत्वकथनम्। ध्यानस्य वृद्धयै हि --ध्यानस्वरूपविवृद्धयर्थमेव हि। ध्यानस्वरूपोत्पादक" कर्मानुष्ठानस्य यावदायुरनुष्ठानकथनं ब्रह्मविधाया यावदायुरनुष्ठेयत्वमन्तरानुपपधमानं श्रुतार्थापत्त्या ब्रह्म विध्या आप्रायणादनुवर्तनीयत्वमववोधयतीति भावः। अपि च -- न केवलं श्रुतार्थापत्यास्यार्थस्य कॢप्तिः, श्रुतिरण्यस्तीत्यर्थः। तत् -- ब्रह्मोपासनम्। कुत्रचित् --- शाखाभेदे। प्रायणान्तं विहितम् -- स यो हवै तद्भगवन्मनुण्येषु प्रायणान्तमोङ्कारमभिध्यायीत इत्यादिवाक्ये प्रायणान्तमनुष्ठेयतया विहितम्। अतो विधिदारीद्रयमपि नेत्यर्थः॥
</details>

<details><summary>कुमार-वरदः - 28</summary>

28. अत्र सङ्गतिभाष्ये तदिदमपवर्गसाधनमुक्तलक्षणमुपासनमेकाह एव सम्पाद्यम्, उतप्रायणात् प्रत्यहमनुवर्तनीयमिति विशये इति।तदर्थविचारस्तु-- उक्तलक्षणमुपासनं किमेकस्मिन्नहनि कर्तव्यमुताप्रायणादिति। किमेकदिनानुष्टानेन शास्त्रार्थस्य कृतत्वं नेति। अत्र पूर्वपक्षानिवादपूर्वकं सिद्धान्तमाचष्टे-- एकस्मन्नेति ।अयमत्र शब्दान्वयः-- एकस्मिन्नेव दिवसे पराध्यानरूपा तु भक्तिर्यादि भवति तत्रैव विधिर्विश्रान्तस्स्यात् उपरि तु ब्रह्मचिन्ता विफलेति पूर्वपक्षः। तमिमं निराकरोति-- अयुक्तमिति।तत्र हेतुमाह-- छान्दोग्ये हि स खल्ववेवं वर्तयन्यावदायुषम् इत्यादिना यावदायुस्सुचरितमुदितम्। ब्रह्मलोक प्राप्तिहेततोस्सुचर्तस्य ध्याने सन्निपात्योपकारकतया स्वरुपोत्पतेतिसुचरितस्य यावदायुरनुष्टेयत्वं ब्रह्मविद्या यावदायुरनुष्ठेयत्मन्तरेणानुपपद्यमानं" श्रुतार्थापत्त्याब्रह्मविद्याया आप्रायणादनुवर्तनीयत्वमनबोधयति न केवलं श्रुतार्थपत्त्या तत्सिद्धिः, अपि तु तदपि ब्रह्मोपासनं कुत्रापि श्रुतौ प्रायणान्तं विहितं 'प्रायणान्तमोङ्गारमभिध्यायीत ' इति॥
</details>

<details><summary>मूलम् - 28</summary>

28. एकस्मिन्नेव घस्रे यदि भवति परध्यानरूपा तु भक्तिः  
तद्विश्रान्तो विधिस्स्यादुपरि तु विफला ब्रह्मचिन्तेत्ययुक्तम्।  
छान्दोग्ये यावदायुस्सुचरितमुदितं ब्रह्मलोकाप्तिहेतोः  
तद्धि ध्यानस्य वृद्ध्यै तदपि च विहितं कुत्रचित्प्रायणान्तम्॥
</details>
