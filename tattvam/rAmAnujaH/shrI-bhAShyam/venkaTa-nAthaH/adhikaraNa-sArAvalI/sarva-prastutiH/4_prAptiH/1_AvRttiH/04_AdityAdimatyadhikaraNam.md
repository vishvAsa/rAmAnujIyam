+++
title = "04 आदित्यादिमत्यधिकरणम्"
+++


<details open><summary>विश्वास-प्रस्तुतिः - 20</summary>

20.तादर्थ्याद् देवतानां फलकरणतया कर्मणश्चोदितत्वात्  
आदित्यादौ निकृष्टात्मनि भवतु समुत्कृष्टकर्माङ्गदृष्टिः।  
मैवं कर्म प्रधानं विहितमपि यतस्तत्समाराधनं तत्  
तत्प्रीता देवतैव प्रदिशति फलमित्यर्थतस्सा प्रधानम्॥
</details>

<details><summary>३४-तमाहोबिल-यतिः - 20</summary>

20.तादर्थ्यादित्यादि। देवतानाम् -- अग्नीन्द्रादीनाम्। तादर्थ्यात् -- कर्मशेषभूतत्वात्। कर्मणः -- साङ्गस्य यज्ञादिरूपकर्मणः। फलकरणतया चोदितत्वात् -- फलसाधनत्वेन विहितत्वात्।निकृष्टात्मनि -- निकृष्टः फलसाधनभूतकर्मापेक्षया तच्छेषत्वकृतं फलसाधत्वाभावकृतञ्चापकर्षं प्राप्त आत्मा यस्य तादृशे। आदित्यादौ -- आदित्याददेवतायाम्। समुत्कृष्टकर्माङ्गदृष्टिर्भवतु -- फलसाधत्वलब्धोत्कर्षकर्माङ्गदृष्टिः कर्तव्या भवतु।मैवम् --- एवं माशङ्किष्टाः। कर्म -- यज्ञादिकर्म। प्रधानं विहितमपि -- शाब्दक्रमेण प्रधानतया विहितमपि। यतः -- कारणात्। तत्समाराधनम् -- यजदेवपूजायामित्यनुशासनद्देवताराधनात्मकम्। यतश्च तत्प्रीती देवतैव फलं प्रदिशति -- यस्माच्च कारणात् तादृशकर्मानुष्ठानेन प्रसन्ना इन्द्रादित्यादिदेवतैव तत्तत्कर्मफलभूतं" स्वर्गादिकं प्रददाति। इत्यर्थस्सा प्रधानम् -- एवमर्थस्वभावेनाराधनगताराधअयप्रधानकत्वदेवताद्वारकफलहेतुत्वरूपेण सा देवता प्रधानभूता। तत् -- तस्मात्। मैवमित्यन्वयः अतो देवतादृष्टिरेव यज्ञाङ्गभूतोद्गीथादौ कर्तव्यति भावः। यद्वा तच्छब्दः कर्मविशेषणम्। तत्कर्म प्रधानं विहितमपीत्यन्वयः॥
</details>

<details><summary>कुमार-वरदः - 20</summary>

20. पूर्वाधिकरणे खल्वपकृष्टेषूत्कृष्टदृष्टिन्याय्येत्युक्तम्। तर्हि फलसाधनतयः उत्कृष्टस्योद्गीथादेरादित्यादौ दृष्टिः करतव्येति शङ्क््या सङ्गतिः। तदर्थविचारस्तु-- क्रत्वाङ्गश्रयोपासनेषु किमादित्यादावुद्गीथदृष्टिः उतोद्गीथादावादित्यदृष्टिः। फलसाधनतयोत्कर्षः" किमादित्यादेः, उतोद्गीथादेरिति । अत्र पूर्वपक्षी प्राह -- ताद्रथ्या दति । देवतानां कर्मशेषत्वात् कर्मण श्चफलसाधानत्वेन चोदितत्वान्निकृष्टात्मन्यादित्यादौ फलसाधनत्वेनोत्कृष्टकर्माङ््गदृष्टितित्यर्थः।अनुदितमर्थं निराकरोति-मैवमिति। प्रतिक्षेपप्रकारं विवृणोति- कर्मेति। अयमर्थः-- यद्यपि कर्म प्रधानतया विहितमेव तेन शाब्दप्राधान्यं कर्मणयेव वर्तते तथाप्यार्थप्राधान्यं" देवतानामेवेति। तत्र हेतुमाह-- यतस्तत्समाराधनं तदिति। यजदेवपूजायामित्यादिषु सर्वत्र कर्म देवतासमाराधनरूपत्वात् देवतां प्रत्यप्रधानमेव, अत्रापि तद्वदेव प्राधनभूतादित्यादीन्प्रति यज्ञाङ्गदृष्टेरप्रधानत्वादप्राधानेषूद्गीथादिषूत्कृष्टरूपादित्यादिदृष्टिन्याय्येति देवतायाः प्राधान्यमेवोपपादयति--तत्प्रीतेति।सर्वमप्यनुष्ठानं" फलार्थमेव। कर्मभिराराधिता देवतैव फलं ददाति। अतो देवतैव प्रधानम्।तस्माद्देवतादृष्टिरेवान्यत्रं कार्या॥
</details>

<details><summary>मूलम् - 20</summary>

20.तादर्थ्याद् देवतानां फलकरणतया कर्मणश्चोदितत्वात्  
आदित्यादौ निकृष्टात्मनि भवतु समुत्कृष्टकर्माङ्गदृष्टिः।  
मैवं कर्म प्रधानं विहितमपि यतस्तत्समाराधनं तत्  
तत्प्रीता देवतैव प्रदिशति फलमित्यर्थतस्सा प्रधानम्॥
</details>

<details open><summary>विश्वास-प्रस्तुतिः - 21</summary>

21.अन्यस्मिन्नन्यदृष्टेरविधिरिह घटतामन्यथाख्यातिपक्षे  
याथार्थ्यं सर्वबोधानुगतमिति मते युज्यते नान्यदृष्टिः।  
तन्नात्राद्ये हि न स्याद् विमतिरविमता भ्रान्तिनीतिः परस्मिन्  
तादृग्भेदाग्रहोपप्लुतमतियुगलस्थापनायां नियोगात्॥
</details>

<details><summary>३४-तमाहोबिल-यतिः - 21</summary>

21. अन्यस्मिन्नन्यदृष्टेरित्यादि। अन्यस्मिन् -- उद्गीथादौ। अन्यदृष्टेः --- तद्भिन्नादित्यादिरूपेण भावनायाः। विधिः -- 'य एवासौ तपति तमुद्गीथमुपासीत' इत्येवमादिषु विधानम्। इहान्यथाख्यातिपक्षे -- शुक्त्यादौ रजतत्वादिभ्रममङ्गीकुर्वतां सिद्धान्ते। घटताम् -- उपपाद्यताम्।तदभाववद्विशेष्यकतत्प्रकारकज्ञानत्वरूपान्यथाख्यातिलक्षणस्य गरुडत्वाभाववन्नरविशेष्यकगरुडत्वप्रकारकज्ञानात्मकगरुडध्याने आदित्यत्वाभाववदुद्गीथविशेष्यकादित्यत्वप्रकारकज्ञानात्मकोद्गीथोपासने च सत्त्वात् अन्यस्मिन्नन्यदृष्टिविधिरुपपन्न इति भावः। याथार्थ्यम् -- तद्वद्विशेष्यकतत्प्रकारकज्ञानत्वरूपं याथआर्थ्यम्। सर्वबोधानुगतम् -- प्रमात्वेन लोकसिद्धेषु घटपटादिज्ञानेषु भ्रमत्वेन लोकसिद्धेषु शुक्तिरजतरज्जुसर्पादिज्ञानेषु च तुल्यतयानुगतम्। शुक्तिरज्जवोरपि रजतसर्पावयवसद्भावात् तद्वद्विशेष्यकतत्प्रकारकज्ञानत्वरूपयाथार्थ्यस्य शुक्तिरजतरज्जुसर्पज्ञानादावपि सत्त्वात् सर्वं ज्ञानं यथार्थमिति भावः। इति मते -- एवमङ्गीकुर्वतां भवतां सिद्धान्ते। अन्यदृष्टिः न युज्यते -- मनुष्यादौ उद्गीथादौ च गरुडत्वादित्यत्वादिदृष्टिविधिः नोपपन्नो भवति। कथमिति चेत् दृष्टिविशेषणभूतयोर्गरुडादित्ययोर्निरवयवत्वेन दृष्टिविशेष्ये मनुष्ये उद्गीथादौ च तदवयवसद्भावावार्ताया अप्ययुक्तत्वात् गरुडत्ववद्विशेष्यकत्वमादित्यत्ववद्विशेष्यकत्वञ्च तद्दष्ट्योरसम्भवतीति कथं तयोर्याथार्थ्यम्, अतस्सर्वं ज्ञानं यथार्थमिति पक्षेऽन्यदृष्टिर्विरुध्यत इति।तन्न -- तच्छङ्कनं न युक्तम्। अत्र -- शङ्कितविषये। आद्ये विमतिर्न स्याद्धि -- अन्यथाख्यातिपक्षे विप्रतिपत्तिर्न भवति खलु। पूर्वमुपपादितरीत्या युक्तियुक्तत्वात् अन्यथाख्यातिपक्षे दृष्टिविधेर्युक्तत्वायुक्तत्ववैमत्यं न किलेति भावः। तदस्तु सत्ख्यातिपक्षे का कथेति चेत् तदुच्यते --अविमतेत्यादि।परस्मिन् -- द्वितीयपक्षेऽपि।तादृग्भेदाग्रहोपप्लुतमतियुगलस्थापनायाम् -- तादृक् अन्यथाख्यातिवत् व्यवहारान्यथाभावसम्पादनसमर्थो यो गरुडमनुष्ययोरादित्योद्गीथयोश्च भेदाग्रहस्तेन उपप्लुतं अयथावस्थितव्यवहारजनकतारूपं कालुष्यमापन्नं" यत् गरुडमनुष्यविषयकं उद्गीथादित्यविषयकं वा मतियुगलं ज्ञानद्वयं तस्य स्थापनायाम् अनुवर्तनौपयिकमनोव्यापारे। नियोगात् -- चोदनात्। भ्रान्तिनीतिः -- भ्रान्तित्वयुक्तिः। अविमता -- अविप्रतिपन्ना सर्वसम्मन्तव्येत्यर्थः। अयं भावः -- अस्मत्सिसिद्धान्तेऽन्यथाख्यात्यङ्गीकारो नास्तीति न भ्रमितव्यम्। श्रीभाष्यकारैरेव भाष्ये बहुषु स्थलेषु अन्यथाख्यात्यङ्गीकारप्रकटनात्। तैरुपन्यस्ते नाथमुनिमिश्रादिवेदवित्सम्मते यथार्थख्यातिपक्षेऽपि न सर्वत्रावयवसद्भावेन सत्ख्यादिनिर्वाहस्तदभिमतः, अपितु यत्रावयवसद्भावसम्भवस्तत्रैव तथानिर्वाहः, अन्यत्र तु भेदाग्रहसहकृतज्ञानद्वयात्मकत्वेन प्राभाकरादीनामिव निर्वाहः, तथाचाहं गरुडइति ध्यानम् उद्गीथ आदित्य इत्यादिध्यानञ्चाहन्त्वप्रकारकस्वात्मविशेष्यकगरुडत्वप्रकारकगरुडविशेष्यक" ज्ञानद्वयात्मकं तथोद्गीथत्वप्रकारकोद्गीथविशेष्यकादित्यत्वादिप्रकारकादित्यादिविशेष्यकज्ञानद्वयात्मकञ्च गरुडस्वात्मभेदाग्रहसहितमुद्गीथादित्यादिभेदाग्रहसहितमपिच तदीदृशं ज्ञानद्वयं यथार्थमेव विहितमिति नास्मत्सिद्धान्तैकदेशविरोध ति। नन्वेवं सर्वेषामपि ज्ञानानां तद्वति तत्प्रकारकत्वेन प्रमात्वे लोकसिद्धभ्रमप्रमाभेदोपपदानं कथमिति चेत् त्तसावधानो निशामय। यथावस्थितव्यवहारानुगुणं ज्ञानं प्रमेति प्रमालक्षणम्। अतो विपरीतं" ज्ञानं भ्रम इति सुगमम्। शुक्तिदर्शानन्तरभाविशुक्तिरजतभेदाग्रहशुक्तिरजतज्ञानद्वयेन इदं रजतमित्याकारवता जायमान इदं रजतमितिव्यवहारो न यथावस्थितः, पुरोवर्तिवस्तुपरस्येदमादिशब्दस्य तदुत्तररजतादिपदेन सामानाधिकरण्याभावात् यथावस्थितेषु अयं घटोऽयं पट इदं पुष्पमिदं" फलमित्यादिव्यवहारेषु तथादर्शनात् ज्ञाने व्यवहारे चायथावस्थितः परपक्षसिद्धा। व्यवहारमात्रस्यायथावस्थितिरस्मत्सिद्धान्तसिद्धा। तथा च शुक्तिगरतादिज्ञानवदयथावस्थितव्यवहारानुगुणत्वात् निरुक्तं गरुडादिज्ञानद्वयं भ्रान्तिशब्दवाच्याज्ञान विशेषगतायथावस्थितव्यवहारानुगुणत्वरूपभ्रान्तिलक्षणलक्षितमेव। अत एव लोकसिद्धभ्रमप्रमाव्यवहारभेदस्योपपत्तिरिति न किञ्चित्सङ्कटमिति। तथा च न्यायपरिशुद्धावाचार्यपादश्रीसूक्तिः -- 'वयं तु ब्रूमः। यथावस्थितव्यवहारनुगुणं ज्ञानं प्रमेति। यथार्थख्यातमख्यातिमन्यथाख्यातिमेव वा। इच्छद्भिर्न विमन्तव्यमिदं लोकानुसारतः॥ 'इत्यारभ्य 'ततश्च प्रतिपत्तौ वा व्यवहारोदयेऽपि वा। तथाभावन्यथात्वाभ्यां प्रमाभ्रान्तिव्यवस्थितिः॥ विपर्ययादेर्व्यावृत्तिरेवमेव हि सिध्यति। यत्किञ्चिदन्यथात्वं हि वैपरीत्यमितीष्यते॥ आत्मख्यात्यादिवादेष्वप्यन्यथात्वमवारितम्। भ्रमप्रवृत्तिबाधादेरन्यथा न हि सम्भवः। एवं सत्यन्यथाधीस्तत्सामग्री वापि लाघवात्॥ अयथाव्यवहारस्य हेतुरित्यवशिष्यते। सर्वैरप्यन्यथाख्यातिर्दुस्त्यजत्वाल्लघोयसी॥ तद्वादिनाप्यवर्ज्यत्वात् ततोऽप्यख्याति लाघवम्। स्वारस्यमन्यथोख्यातावख्यातौ लाघवं स्थितम्॥ इति दर्शयितुं भाष्ये द्वितयं तदनुज्ज्ञितम्॥ इत्यादिः॥
</details>

<details><summary>कुमार-वरदः - 21</summary>

21. अत्र कश्चिच्चोदयति-- अन्यस्मिन्नेति । युषमाकं सिद्धान्ते भ्रान्तिरस्तीति केषाञ्चिन्मर्यादा। भेदाग्रहमात्रमेव ग्रहणस्मरणयोरस्ति न भ्रान्तिरस्तीत्यपरेषां मर्यादा। यथार्थख्यातिवादिनश्च यूयम्। तथा च सति भ्रान्त्यभावं वदतां भवत्कानां कथं दृष्टिविध्यङ्गीकारोऽन्यदृष्टेभ्रान्तिरूपत्वादिति। अयमत्र शब्दान्वयः-- अन्यथाख्यातिपक्षाङ््गिकारे तावदन्यस्मिन्नन्यदृष्टेर्विधिर्घटता मेव। यथार्थं सर्वविज्ञानमिति वेदवितां मतम् इत्यस्मिन्पक्षे नान्यदृष्टिर्युज्यते न दृष्टिविधिर्युज्यते इत्यर्थः।तदेतत्प्रतिक्षिपति--तन्नेति।प्रतिक्षेपपेरकारं" विभज्य दर्शयति-- आद्य इति।अन्यथाखयातपक्षे न विप्रपत्तिस्यात्।त्वयैव तस्मिन्पक्षे दृष्टिविधेर्ययुक्तत्वाङ्गीकारात्।अयमर्थः-- ये हि यथार्थख्याति वादिनस्तेषामपि लोकदृष्टया भ्रान्तबद्धेः केनापि प्रकारेण निर्वाहः कार्यः, स निर्वाहोतेरापि दृष्टिविधौ वाच्य इति।अत्र निर्वाहप्रहारं दर्शयति-- तादृगिति। अयं भावः--शुक्तिरजतमित्यादौ शुक्तिरजतयोस्तादात्यग्रहं वदन्त्यथाख्यातिवादिनः।अख्यादिवादिनस्तु प्राभाकराश्शुक्तिरजतयारतादात्म्याग्रहकं शुक्तिग्रहणरजतस्मारणयोर्भेदाग्रहञ्च भ्रान्तिस्तानीयं वदन्ति। यथार्थ सर्व विज्ञानम् इति वादिमस्तु शुक्तिरजतयोर्द्वयोरपि सद्भावं पञ्चीकरणन्यायेन पुरोवर्तीति वस्तुनि वदन्ति। तत्र शुक्तिभूयस्त्वाग्रहसहकृतरजतग्रहणं वदन्ति तेनात्र प्रवृत्योर्बाध्यते सामाधिकरण्याभावात्।अयमत्र निर्नयः-- भ्रान्तिर्यद्यस्ति तदा दृष्टिविधेर्नानुररत्ति यदि नास्ति तदापि भेदाग्रहसहकृतज्ञानद्वयाङ्गीकारेण प्राभाकारमतस्थानामिवास्माकमपि दृष्टिविधिविधान्,याविरोध इति॥
</details>

<details><summary>मूलम् - 21</summary>

21.अन्यस्मिन्नन्यदृष्टेरविधिरिह घटतामन्यथाख्यातिपक्षे  
याथार्थ्यं सर्वबोधानुगतमिति मते युज्यते नान्यदृष्टिः।  
तन्नात्राद्ये हि न स्याद् विमतिरविमता भ्रान्तिनीतिः परस्मिन्  
तादृग्भेदाग्रहोपप्लुतमतियुगलस्थापनायां नियोगात्॥
</details>

<details open><summary>विश्वास-प्रस्तुतिः - 22</summary>

22. द्रष्टव्यापह्नवे न भ्रमदनुविहिता दृष्टिरद्वैतमोहः  
स्यादुत्कृष्टापराधस्तत इह विहिता तादृशत्वस्य दृष्टिः।  
तादृग्दृष्टौ न दोषस्तत इति कतिचित्तार्क्ष्यदृष्ट्यादिनीत्या  
द्वेधान्यत्रान्यदृष्टिर्न किमनधिगता व्यक्तितो जातितश्च॥
</details>

<details><summary>३४-तमाहोबिल-यतिः - 22</summary>

22. द्रष्टव्यापह्नव इत्यादि। द्रष्टव्यापह्नवे-- चोरस्स्थाणुरित्यत्र सामानाधिकरण्येन चोरत्वं यथा बाध्यते एवं ब्रह्माहमित्त्रापि जीवत्वबाधइति केचित् तथा च तैर्द्रष्टव्यापह्नवोऽङ्गीकृतः। तन्मतरीत्या द्रष्टव्यापह्नवे तत्र च द्रष्टव्यस्य जीवस्यापह्नवे विवक्षिते। भ्रमदनुविहिता-- भ्रमता जीवेनानुविहिताकृता। द्दष्टिः-- अन्यस्यान्यत्वेनानुसन्धानम्। न- न सम्भवति। अध्यस्यत एव बाधो यदि कथमध्याससिद्धिः, नहि कर्तुरभावे क्रिया सिध्यतीति भावः। अद्वैतमोह उत्कृष्टापराधस्स्यात्-- 'अत्राद्वैतशब्देन ब्रह्माभिधीयते। मोहशब्देन ब्रह्मविषयिणी द्दष्टिः' इति चिन्तामणिः। तद्रूपः उत्कृष्टापराधः सर्वोत्कृष्टब्रह्मविषयकापराधः। यद्वा उत्कृष्टश्चासावपराधश्चेति सामानाधिकरण्यं वा। ब्रह्ममिथ्यात्वापादनात् कोऽन्य उत्कृष्टापराधः। द्रष्टव्यापह्नवशब्देन ब्रह्मापह्नवे विवक्षिते ब्रह्माहमिति ब्रह्मद्दष्टिरूपो मोहो ब्रह्ममिथ्यात्वापादनरूपत्वात् महानपराधस्स्यादिति भावः। ततः-- उक्तदोषात्। इह-- ब्रह्माहमित्यनुसन्धाने। तादृशत्वस्य-- ब्रह्मसादृश्यस्य। द्दष्टिः-- भावना। विहिता-- विधिविवक्षिता। 'आदित्यो यूपः'इत्यादिषु प्रत्यक्षविरुद्धयूपादित्यैक्यत्यागेन आदित्यसादृश्यविवक्षावत् जीवब्रह्मणोस्स्वरूपैक्यस्य प्रत्यक्षविरूद्धत्वात् अन्यतरबाधस्य चानुपपन्नत्वात् ब्रह्मसादृष्यानुसन्धानमेव विवक्षितमिति केषाञ्चिन्मतमिति भावः। ततः-- तत्र जीवे। इत एहि इतस्ततो वर्तत इत्यादाविव सप्तम्यर्थे तसिः। ताद्दग्द्दष्टौ-- ब्रह्मसद्दशता भावनायाम्। न दोषः-- पक्षान्तरोक्तदोषो नास्ति। इति कतिचित्-- एवं केचिद्वदन्तीत्यर्थः। अन्यत्रान्यद्दष्टिं पक्षान्तरेण द्वेधा दर्शयति-- तार्क्ष्येत्यादिना। व्यक्तितो जातितश्च द्वेधा-- गरुड एवाहमिति भावनायां व्यक्तितः गरुडजातीयोऽहमिति भावनायां जातितः, एवमन्यत्रापि भावनाभेदेन व्यक्तितो जातितश्चेति द्वेधा प्रकारद्वयेन। अन्यत्र-- द्दष्टिविशेष्ये। अन्यद्दष्टिः-- द्दष्टिविशेषणीभूतवस्तुत्वभावना। तार्क्ष्यद्दष्ट्यादिनीत्या-- गरूडमात्मानं जानीयादित्यादिविहितपूर्वोक्तद्विविधगरूडभावनादिन्यायेन। अनधिगता न किम्-- अधिकतेत्यर्थः। वस्तुद्वयभेदाग्रहसहितवस्तुद्वितयविशयकविभिन्न ज्ञावद्वयरूपा या पूर्वमुपपादिता अन्यस्मिन्नन्यद्दष्टिस्सैवात्र द्वेधा प्रतयपादि तेन द्वाप्येतौ पक्षावङ्गीकार्यौ। चकारात् समनन्तरोक्तसाद्दश्यप्रतिपत्तिरप्यङ्गीक्रियते। प्रागुक्तस्तु पक्षः" प्रमाणविरुद्धत्वान्नाङ्गीकार्य इत्यर्थः॥
</details>

<details><summary>कुमार-वरदः - 22</summary>

22. अत्र दृष्टिविधौ परोक्तप्रकारं स्वाभिमतं प्राकारद्वयेन निगमयति-- द्रष्टव्येति। अत्र केचिदाहुः--चोरस्थाणुरीतच्या यथा चोरत्वं" बाध्यते सामानाधिकरण्येन, तच्च मिथ्या एवं ब्राह्माहमित्यत्रापि द्रष्टव्यापह्नव इति। द्वितीमिह द्रष्टव्यं जीवो ब्रह्म च जीवोपाह्नवे दोषमाह- नेति। भ्रमता जीवेण संघटिता दृष्टिरेव नस्यात्।ब्रह्मपाह्नवेपि दोषमाह-- अद्वैतमोह इति।अत्राद्वैत शब्देन ब्रह्मोभिधीयते।मोहशब्देन ब्रह्मविषयिणी दृष्टिः।अत्र द्रष्टव्यापह्नवोक्तौ द्रष्टव्यस्य ब्रह्मण एवापराधस्स्यादिति समानाधिकरण्यम्।ब्रह्मणो मिथ्यात्वापराधात् कोऽयमुत्कृष्टोऽपराधः।तेन ब्रह्माहमस्मि इत्यादिषु विहिता ब्रह्मसमानात्वबुद्धिरित्याह-- तत इति। अस्मिन्पक्षे पूर्वोक्तो दोषोनास्ति इति केचिन्मन्यन्ते तदिदमाह--कतिचिदिति।अत्रान्यत्रान्यदृष्टिं पक्षान्तरेण द्वेधा दर्शयति-- द्वेधे ति। गरुडात्मनां जानीयादित्यादौ द्वेधा दृष्टिर्न किमनधइगता अदिगतेतेयरेथः।द्वैविद्यमेव दर्श्यति-व्यक्तितो जातितश्चेति। गरूड एवाहमिति यदि प्रतिपाध्यत तदा व्यक्तितः, यदि च गरुडजातीयोऽहमिचति प्रतिपध्यत तदा जातितः, तेन द्वाप्येतौ पक्षावङ्गीकारे चकरात् समनन्तरोक्त सादृश्यप्रतिपक्तिरप्यङ्गीक्रियते प्रागुक्तस्तु पक्षः प्रमाणविरुद्धत्वान्नाङ्गीकार्य इत्यर्थः॥
</details>

<details><summary>मूलम् - 22</summary>

22. द्रष्टव्यापह्नवे न भ्रमदनुविहिता दृष्टिरद्वैतमोहः  
स्यादुत्कृष्टापराधस्तत इह विहिता तादृशत्वस्य दृष्टिः।  
तादृग्दृष्टौ न दोषस्तत इति कतिचित्तार्क्ष्यदृष्ट्यादिनीत्या  
द्वेधान्यत्रान्यदृष्टिर्न किमनधिगता व्यक्तितो जातितश्च॥
</details>

<details open><summary>विश्वास-प्रस्तुतिः - 23</summary>

23. मुख्यं ब्रह्मैकमेवेत्यवहितमनसां ब्रह्मदृष्टिः कथं स्यात्  
एकत्वेनेति केचिन्नहि बलिनि विधौ शङ्कनीयोऽपराधः।  
स्वेच्छापूर्वद्विचन्द्रभ्रमवदिह भिदाकल्पनामाहुरन्ये  
बम्भ्रम्यन्ते यथा च श्रुतिषु बहुविधं ब्रह्म भातीति बालाः॥
</details>

<details><summary>३४-तमाहोबिल-यतिः - 23</summary>

23. मुख्यमित्यादि। मुख्यं ब्रह्मैकमेवेति, अवहितमनसाम्-- अवधानयुक्तमनस्कानामधिकारि विशेषणम्। इतरत्र ब्रह्मदृष्टिः कथं स्यादिति। एकत्वेनेति --भोक्तृभोग्यादिभावेन विभक्तं सकलमेकत्वात् ब्रह्मैव, अतो ब्रह्मदृष्टिः कर्तुं" शक्यत इति। केचित् ---भास्करमतानुसारिणः। ऊचुरिति शेषः। विरुद्धत्वात् कथमिदं वक्तुं शक्यत इत्याशङ्क्याह -- न हीति।बलिनि विधऔ" नह्यपराधश्शङ्कनीयः--'मनो ब्रह्मत्युपासीत"'नामब्रह्मेत्युपासीत' इति बलवति विधौ जाग्रति नहि कश्चिदपराधश्शङ्कनीयः। विधिबलाद्ब्रह्मण्यनेकत्वमे सर्वात्मना संग्राह्यम्। नहि श्रुतिप्रतिपन्नेऽर्थे कश्चिदपराधो दोषश्शङ्कनीय इति भावः। अन्ये -- केचित्।इह स्वेच्छापूर्वद्विचन्द्रभ्रमवत् भिदाकल्पनामाहुः -- अङ्गुल्युपष्टम्भादिभिस्स्वेच्छापूर्वचन्द्रद्वित्वादिपरिकल्पनवत् ब्रह्मैकत्वे परिज्ञातेऽपि ब्रह्यनानात्तवं" परकल्प्य इत्याहुः। यथा च -- येन प्रकारेण। बालाः --बालप्रायाः,अल्पज्ञाः इत्यर्थः। श्रुतिषु --- वेदान्तेषु। ब्रह्म। बहुविधम् --- ब्रह्मविष्णुशिवरूपबहुप्रकारम्।भाति -- प्रकाशते प्रतीयते।इति बम्भ्रन्यन्ते -- आपातप्रतीत्या त्रिमूर्त्यादिषु तत्रतत्र नानात्वेन ब्रह्मभावं" प्रतिपाद्यन्ते। तथा भिदाकल्पनामाहुरित्यन्वयः। अत्र चिन्तामणिः "एतत्सर्वं परपक्षानुवादमात्रमेव तत्त्वतस्तु तत्रतत्र नामादिष ब्रह्मसदृशत्वं तज्जातयत्वं तदेकत्वं वा दृष्टिमात्रेण परिकल्प्यत इति दृष्टि मात्रेण परिकल्प्यत इति दृष्टिविधइप्रक्रिया इदमेव लौकिकवैदिकसकलोदाहरणाविरुद्धत्वादित्थमेव स्वीकार्यम्।इति॥
</details>

<details><summary>कुमार-वरदः - 23</summary>

23. अत्र ब्रह्मैकमेवेति यथावस्थितप्रतिपत्तिमतामितरत्र ब्रह्मदृष्टिः कथं स्यादितयनुयोगे सति परेषां पक्षेण प्रतिवचनमाह-- मुख्य मितयादिना।अयमत्र शाब्दान्वयः-- मुख्यं ब्रह्मैकमेवेत्यवहितमनसा मितरत्र ब्रह्मदृष्टिः कथं स्यादि त्यानुयोगः। अत्र भासकरमतानुसार्णः" केचित प्राहुः-- एकत्वेने ति। भोक्तृभाग्यादिभावेन विभक्तं सकलमेतत्वात् ब्रह्मैव, अतो ब्रह्मदृष्टि कर्तुं शक्यत इति। विरुद्धत्वात्कथमिदं वक्तुं शक्यत इत्याशङ्क्याह-- बलिनीति। विधिर्हि सर्वप्रमाणानां बलवतारः।तेन मनोब्रह्मेत्युपासीत , नामब्रह्मेत्यपासीत इति विधिबलात् ब्रह्मनैकत्वे सर्वात्मना संग्राह्यम्।न हि श्रुतिप्रतिपन्नेऽर्थ कश्चिदपराधो दोषश्शङ्कनीय इति केषा़ञ्चित्परेषां पक्षः। अन्ये त्वाहुः-- अङ्कुल्युपष्टम्भादिभिश्चचन्द्रैकत्वेपि द्वित्वादिपरिकल्पनवद् ब्रह्मैकत्वे परिज्ञातेपि ब्रह्मनानाकत्वं" परिकल्प्यते। अमुष्यार्थस्य लोकदृष्टप्रक्रियया दृष्टान्तमाह-- बम्भ्रम्यन्त इति । तत्वतो ब्रह्मण एकत्वेपि बाला बालप्रायाश्श्रुतिमृत्यादिष्वापाततः" प्रतीत्या त्रिमूर्त्यादिषु तत्रतत्र नानात्वेन ब्रह्मभावं प्रतिपाद्यन्ते। एतत्सर्वं परपक्षानुवादमात्रमेव तत्वतस्तु तत्रतत्र नामादिषु ब्रह्मसदृशत्वं तज्जातीयत्वं तदेकत्वं वा दृष्टिमात्रेण परिकल्प्यत इति दृष्टिविधिप्रक्रिया इदमेव लौकिकवैदिकसकलोदाहरणाविरुद्धत्वादित्थमेव स्वीकार्यम्॥
</details>

<details><summary>मूलम् - 23</summary>

23. मुख्यं ब्रह्मैकमेवेत्यवहितमनसां ब्रह्मदृष्टिः कथं स्यात्  
एकत्वेनेति केचिन्नहि बलिनि विधौ शङ्कनीयोऽपराधः।  
स्वेच्छापूर्वद्विचन्द्रभ्रमवदिह भिदाकल्पनामाहुरन्ये  
बम्भ्रम्यन्ते यथा च श्रुतिषु बहुविधं ब्रह्म भातीति बालाः॥
</details>
