+++
title = "05 आसीनाधिकरणम्"
+++


<details open><summary>विश्वास-प्रस्तुतिः - 24</summary>

आसीनस्यैव योगश्श्रुतिषु न ददृशे ध्यानमाहुस्सदेति  
न्यायश्चेलाजिनादेर्नियमविधिकृतः पाक्षिकासीनतायाम्।  
तस्मादेतद्धटेत स्थितिगतिशयनेष्वप्रकम्प्येन्द्रियस्ये-  
त्यप्राप्तं यत्ननिद्रान्वयिनि कथमविच्छिन्नधीसन्ततिस्स्यात्॥
</details>

<details><summary>३४-तमाहोबिल-यतिः - 24</summary>

आसीनस्यैवेत्यादि।श्रुतिषु आसीनस्यैव। योगः -- ध्यानम्। नददृशे -- कार्यमिति न दृष्टम्। सदा ध्यानमित्याहुः -- सर्वावस्थास्वपि ध्यानं कार्यमिति 'स खल्वेनं वर्तयन् यावदायुषम्''सदा तद्भावभावितः' 'तस्मात्सर्वेषु कालेषु मामनुस्मर' इत्यादिश्रुतिस्मृतयः" प्रतिपादयन्तीत्यर्थः। चेलाजिनादेर्न्यासः पाक्षइकासीनतायां नियमविधिकृतिः -- 'शुचौ देशे' इत्यारभ्य 'चेलाजिनकुशोत्तरम्' इत्यादिवचनैश्चेलाजिनादेर्विन्यासविधिर्न नियतः, अपितु पाक्षिकासीनत्वावस्थायां चेलाजिनकुशोत्तरत्वमनियमविधिकरणम्। तस्मात् -- उक्तोपपादनात्। अप्रकम्प्येन्द्रियस्य -- विषयाप्राधृष्येन्द्रियस्य योगिनः। स्थितिगतिशयनेषु --आसनगमनशयनावस्थास सर्वास्वपि। एतत् -- ध्यानम्। घटेत--सम्भवेत्।इत्यप्राप्तम्--- इति शङ्कनमनुचितार्थकम्।यत्ननिद्रान्वयिनि -- गमनदशायां" गत्युपयोगिप्रयत्नयोगिनि शयनदशायां निद्रायोगिनि च पुरुषे। अविच्छिन्नधीसन्ततिः --तैलधारावदविच्छिन्नधीसन्तानात्मकं ध्यानम्। कथं स्यात् -- कथं सम्भाव्येत। अत आसीनस्यैव तत्सम्भव इति आसीनेनैव ध्यानं कार्यमिति भावः॥
</details>

<details><summary>कुमार-वरदः - 24</summary>

अत्र सङ्गतिर्भाष्य एव सुव्युक्ता ' मोक्षसाधनतया वेदान्तशास्त्रैर्विहितं ज्ञानं ध्यानोपासनादिशब्दवाच्यमसकृतावृत्तं सन्ततस्मृतिरूपमित्युक्तम्। तदनुतिष्ठन्नासीनश्शयानस्तिष्ठन्गच्छंश्च विशेषाभावादनियमेनानुतिष्ठेत् ' इति शङ्क्या। समनन्तराधिकरणयोः प्रासङ्गिकत्वात्प्रधानसङ्गतिरेव वाच्येत्यर्थः। तदर्थविचारस्तु-- किमासीनश्चिन्तयेदुतासीनश्शयानस्तिष्ठन् गच्छन्वेति। किं गमनादिषु ध्यानं सम्भवति नेति। अत्र पूर्वपक्षमाह-- आसीनस्ये ति। अयमत्र शब्दार्थः-- आसीनस्यैव योग इति श्रुतिवाक्यं तावन्नास्ति नापि श्रुत्यर्थापत्तिः काचित् ' स खल्वेवं वर्तयन्यावदायुषम् ' ' तद्रूपप्रत्यये चैक् सन्ततिस्चान्यनिस्स्पृहा ' इत्यादिभिस्सदात्वमपि प्रतिपद्यामहे ध्यानस्य। ननु चेलाजिनकुशोत्तरमित्यासनपरिकल्पऩञ्च योगिनामनुश्रूयत इत्याशङ्क्य परहरति-- न्यास इति। अयमर्थः--आसनपरिकल्पनं न नियतम्, अपित्वासीनत्वावस्थायां कादाचित्कमेव भवति तत्र ' चेलाजिन कुशोत्तरम् ' इति नियमविधिः क्रियते तेन गच्छन्नासीनश्शयानो वा ध्यानं कुर्यादिति। तदिदमाह-- तस्मा दिति। अत्रा प्रगम्प्येन्द्रियस्य पुरुषस्य स्थितौ वा गतौ वा शयने वा ध्याने सम्भवेदिति। तदेतद्दूषयति-- अप्राप्त मिति। अप्राप्तत्वमेव प्रकटयति-- यत्ने ति। गमने हि यत्न एव शयने निद्रान्वयादप्रबोदो भूयानुपजायते तस्मादौचित्यादासीस्यैव ब्रह्मध्यानं प्रकल्पनीयमित्यर्थः॥
</details>

<details><summary>मूलम् - 24</summary>

आसीनस्यैव योगश्श्रुतिषु न ददृशे ध्यानमाहुस्सदेति  
न्यायश्चेलाजिनादेर्नियमविधिकृतः पाक्षिकासीनतायाम्।  
तस्मादेतद्धटेत स्थितिगतिशयनेष्वप्रकम्प्येन्द्रियस्ये-  
त्यप्राप्तं यत्ननिद्रान्वयिनि कथमविच्छिन्नधीसन्ततिस्स्यात्॥
</details>

<details open><summary>विश्वास-प्रस्तुतिः - 25</summary>

चित्तैकाग्र्योपपत्त्यै विदधति नियतिं देशकालासनादेः  
सच्छिद्रं त्वन्यदापि क्षममिति सततं चिन्तनं संस्मरन्ति।  
प्रत्यक्संस्कारभूम्ना परनिहितधियस्तादधीन्यादिबुद्ध्या  
जुष्टं व्यासक्तनीत्या भवति हि समये योगिनः कर्म सर्वम्॥
</details>

<details><summary>३४-तमाहोबिल-यतिः - 25</summary>

चित्तैकाग्र्योपपत्त्या इत्यादि। चित्तैकाग्र्योपपत्त्यै --- योगदशायां चित्तैकाग्र्यसम्पत्तये।देशकालासनादेः -- शुद्धदेशविहितकालचेलाद्यासनापाक्षययोगपट्टादीनाम्। नियतिम् -- आवश्यकत्वम्। विदधति --महर्षय इति शेषः। सच्छिद्रं तु अन्यदापि क्षममिति सततं चिन्तनं संस्मरन्ति -- सच्छिद्रं चिन्तनं" देशकालवैगुण्येऽपि कर्तुं शक्यमिति वाचोयुक्त्या देशकालवैगुण्याभावे सततमेव चिन्तनमव्याक्षेपेण कर्तव्यमिति च संस्मरन्ति। पूर्ववत् महर्षय इति शेषः। प्रत्यक्संस्कारभूम्ना --दृढतरात्मचिन्रनजनितसंस्कारपाटवातिशयेन। परनिहितधियो योगिनः-- 'सदातद्भावभावितः' इत्युक्तरबत्या आत्मन्येन समर्पितबुद्वेरधिकारिणः। व्यासक्तनीत्या-- एकस्मिन्कार्ये व्यासक्तहृदयस्य तदुपयोगीन्यन्यान्यपि कार्याण्यविरुद्वानि कुर्वतः" पुरुषस्य न्यायेन। तादधीन्यादिबुद्वया जुष्टम् --कर्तरि स्वस्मिन् अनुष्ठीयमाने कर्मणि तत्परिकरे देहादौ कर्मफले च भगवत्पारतन्त्र्यतादथ्र्यादिबुद्वया युक्तम् । सर्वं" कर्म -- नित्यनैमित्तिकानिषिद्वकाम्यविशेषरूपं सकलमपि कर्मदातम्।समये -- तत्तत्समये। भवति हि -- अनुष्टातुं सम्भावितं भवति । प्रसिद्वमेतदिति भावः॥
</details>

<details><summary>कुमार-वरदः - 25</summary>

अत्र ध्यानस्य नित्यानुष्ठानमेव विहितम्, अथाप्यवर्जनीयकर्मान्तरसद्भावे सच्छिद्रमपि चिन्तनं क्रियमाणं विहितस्य नित्यचिन्तनस्य न विरोधमापादयतीत्याह-- चित्तैकाग्र येत्यादिना। अयमत्र शब्दान्वयः-- योगदशायां चित्तैकाग्रयोपपत्त्यै देशकालासनादेर्नियतिं विदधति महर्षयः। सच्छिद्रं चिन्तनं देशकालादिवैगुण्येऽपि कर्तुं शक्यत इति देशकालादिसाद्गुण्ये सतत मेव चिन्तनमव्याक्षेपेण कर्तव्यमिति ते संस्मरन्ति। तर्हि निरन्तरध्यानतत्परस्य कर्मान्तराणि न कर्तव्यानीत्याशङ्क्यावश्यकर्तव्यानां कर्मणां परित्यागायोगात् प्रमाणानुसारेण भगवत्प्रेरितत्वानुसन्धानपूर्वकं सर्वमपि देहसंरक्षणादिशेषभूतं कर्म योगसिद्ध्यर्थत्वात्कर्तव्यमेव। यानि तु प्रतिषिद्धानि तानि न कर्तव्यान्येव। यानि पुनः काम्यानि तान्यपि तथा न कर्तव्यान्येव। तान्येव पापापाकरणद्वारेण विनियोगपृथक्त्वेव योगसिद्धयर्थतया विहितानि चेत् न परित्याज्यान्येव। नैतावता योसिद्धेर्विरोधः। यथाकासं योगार्थानां कर्मणामनुष्ठानस्य विहितत्वादित्याह -- व्यासक्तनीत्ये ति। यथा लोके प्रधानभूते कस्मिंश्चित् कर्मणि वर्तमानाएव मध्ये तदनुबन्धिषु कार्येष्वपि परस्पराविरोधेन वर्तन्ते तद्वदत्रापीत्यर्थः॥
</details>

<details><summary>मूलम् - 25</summary>

चित्तैकाग्र्योपपत्त्यै विदधति नियतिं देशकालासनादेः  
सच्छिद्रं त्वन्यदापि क्षममिति सततं चिन्तनं संस्मरन्ति।  
प्रत्यक्संस्कारभूम्ना परनिहितधियस्तादधीन्यादिबुद्ध्या  
जुष्टं व्यासक्तनीत्या भवति हि समये योगिनः कर्म सर्वम्॥
</details>

<details open><summary>विश्वास-प्रस्तुतिः - 26</summary>

कर्मोपास्त्यङ्गभूतं यदिह निगदितं तत्परे पूर्वपादे  
योगेन ब्रह्मदृष्टिर्यदपि च परमो धर्म इत्युक्तमाप्तैः।  
तेन प्राधान्यसिद्धावितरदनुगुणं तस्य नेयं तथा च  
प्रायः प्रकान्तयोगे पटिमलघुतया कल्पितः कालयोगः॥
</details>

<details><summary>३४-तमाहोबिल-यतिः - 26</summary>

कर्मेत्यादि। इह --शरारीकशास्त्रे । तत्परे-- विद्याङ्गतत्परे । पूर्वपादे -- पुरुषार्थपादे। कर्म--नित्यनैमित्तिकादिकं कर्म। उपास्त्यङ्गभूतम् --उपासनाङ्गभूतमिति। यत् -- यस्मात्कारणात्। निगदितम् --प्रतिपादितम्।अपिच योगेन -- यमनियमाद्यङ्गकेन समाधिना । ब्रह्मदृष्टिः -- ब्रह्मसाक्षात्कारः।परमो धर्म इति -- उत्तमधर्म इति।आप्तैः -- महर्षिभिः। यत् -- यस्मात्कारणात्। उक्तम् --'अयं तु परमो धर्मो यद्योगेनात्मदर्शनम् इत्युक्तम्। तेन -- कारणेन। प्राधान्यसिद्धौ-- उपासनस्य प्राधान्यसिद्धौ सत्याम्। इतरत् -- कर्म।तस्य -- प्रधानस्योपासनस्य। अनुगुणम् -- अनुगुणतया अविरोधेन। नेयम् ---अनुष्टेयम्।तथाच-- एवञ्च सति। प्रायः -- बाहुल्येन। प्रक्रान्तयोगे -- उपक्रान्तयोगानुष्ठाने युञ्जाने पुरुष इत्यर्थः। पटिमलघुतया -- योगानुष्ठानपाटवाल्पत्वेन तत्पाटवातिशयसिद्ध्यर्थम्।कालयोगः --- कर्मणामनुष्ठानकालनियमः। कल्पितः -- स्वीकर्तव्यः। 'अनुक्रमात्पाटवे जायमाने तदानीमपि यथायोगं कर्म कर्तव्यमित्याशयः' इति चिन्तामणिः॥
</details>

<details><summary>कुमार-वरदः - 26</summary>

उक्तस्यैवार्थस्य द्रढिम्ने योगस्य प्राधान्यमनूद्य प्रधानानुसारेणैव तदङ्गस्य कालयोगः कल्पनीय इति प्रदर्शयन् प्रधानभूतयोगस्वरूपनिष्पत्त्यर्थत्वात् सर्वकर्मणोऽपि काले कर्तव्यत्वं निगमयति- कर्मे ति। अयमत्र शब्दान्वयः -- कर्मोपास्त्यङ्गभूत मिति विद्याङ्ग पादे विगदित मिति यत् ' अयं तु परमो धर्मो यद्योगेनात्मदर्शनम् ' इत्याप्तैर्महर्षिभिरुक्तमिति यत् तेन योगस्य प्राधान्यसिद्धावितरत् कर्म तदनुगुणतया योज्यम्। अयमर्थः-- अङ्गाङ्गिनोर्विरोधे सत्यङ्गयनुष्ठानाविरोधेनैवेतरानुष्ठानं" कर्तव्यमिति। एवञ्च सति प्रक्रान्तयोगो पुरुषे पटिमसघुतया योगपटुत्वाभावेन तत्पाटवसिद्धयर्थं कर्मणां कालयोग स्स्वीकर्तव्यः। अनुक्रमात् पाटवे जायमाने तदानीमपि यथायोगं कर्म कर्तव्यमित्याशयः। अयमर्थः-- ' स खल्वेवं वर्तयन्यावदायुषम् ' इति वचनमङ्गिभूताया विद्यायास्तदङ्गत्वेनानस्थितानां कर्मणाञ्च तुल्यमिति॥
</details>

<details><summary>मूलम् - 26</summary>

कर्मोपास्त्यङ्गभूतं यदिह निगदितं तत्परे पूर्वपादे  
योगेन ब्रह्मदृष्टिर्यदपि च परमो धर्म इत्युक्तमाप्तैः।  
तेन प्राधान्यसिद्धावितरदनुगुणं तस्य नेयं तथा च  
प्रायः प्रकान्तयोगे पटिमलघुतया कल्पितः कालयोगः॥
</details>

<details open><summary>विश्वास-प्रस्तुतिः - 27</summary>

विद्याङ्गं पूर्वमुक्तं किमिहं पुनरसावासनाद्यङ्गचिन्ता  
दृष्टार्थांशं विभज्य प्रथयितुमपि न प्राक्शमाद्यङ्गवादात्।  
सत्यं ध्यानाख्यधारावहनमतिदशा त्वन्वहं साधनीया  
चित्तैकाग्र्येण सर्वप्रयतनविरहे स्यादितीदं प्रकाश्यम्॥
</details>

<details><summary>३४-तमाहोबिल-यतिः - 27</summary>

विद्याङ्गमित्यादि।पूर्वम् --पूर्वपादे।विद्याङ्गम् -- उपासनाङ्गं सकलमपि। उक्तम् --प्रतिपादितम्।इह -- अस्मिन्पादेऽपि। पुनः --पुनश्च। असौ आसनाद्यङ्गचिन्ता -- आसनाद्युपासनाङ्गविचारः। किम् --किमिति क्रियते।उक्तस्य पुनरुक्तिरयुक्तेति भावः। दृष्टार्थाशं" विभज्य प्रथयितुमपि न -- उपासनाङ्गं द्विविधं दृष्टार्थमदृष्टार्थञ्च तत्र दृष्टार्थाङ्गरूपमंशं प्रथयितुं प्रकाशयितुमत्रोक्तिः" अदृष्टार्थाङ्गरूपमंशं प्रकाशयितुं पूर्वमुक्तिरित्यपि न युक्तम्। प्राक् -- पूर्वपादेऽपि। शमाद्यङ्गवादात् -- दृष्टार्थानां" शमाद्यङ्गानां वादात् प्रतिपादनात्। सत्यम् -- दृष्टादृष्टार्थमुभयविधमप्यङ्गजातं पूर्वापादोक्तमित्यनुमन्यामहे तथापि। अन्वहम् -- अनुदिनम्। साधनीया --यावदायुरुत्तरोत्तरमवधानेन प्रसाधनीयेर्थः। ध्यानारव्यधारावहनमतिदशा तु --- ध्यानारव्या या धारावाहिकबुद्धिस्तद्दशा तु। चितैकाग्रधेण --- चित्तस्य मनस ऐकाग्रधेण विषयान्तरव्यासह्गनिशशेषत्यागसंवलितध्येयैकप्रावण्येन। सर्वप्रयतनविरहे -- प्रयत्नसामान्याभाव एव। स्यात् --सम्भवेत्। इति --एवमाकारम्। इदम्-- शिण्येभ्यो ज्ञापनीयं तत्त्वम्। प्रकाश्यम् -- सुत्रकारस्य प्रकाशनीयत्वेनाभिमतम्। अतः फलभेदान्न पुनरुक्तिरिति भावः॥
</details>

<details><summary>कुमार-वरदः - 27</summary>

अत्र कश्चित्पौनरुक्त्यशङ्क्या विद्याङ्गचिन्तनमत्र न कर्तव्यमिति ब्रूते-- विद्याङ्गमिति। अयमत्र शब्दार्थः-- विद्याङ्गं पूर्वपाद एवोक्तं किमिह पुनरसावानाद्यङ्गचिन्ता क्रियत इति।अत्र पूर्वपक्षी पराभिप्रायमाशङ्क्य निराकरोति-- दृष्टेति। तत्रादृष्टार्थाङ्गचिन्ता कृता इह पुनर्दृष्टार्थासनाद्यङ्गचिन्ता क्रियत इति विभागे न वक्तव्यः।तत्र हेतुमाह-- प्रागिति। पर्वपक्षमिति दृष्टार्तआनां शमादीमनामुक्तत्वादयं विभागो न घटत इति भावः। उक्तमर्थमाघाङ्गीकारेण प्रतिक्षिपति-- सत्य मिति।अयमर्थः-- दृष्टार्थमदृष्टार्थमुभायमङ्गदातं" विद्याङ्गपादोक्तमित्यनुमन्यमाहे तथापि ध्यानाख्यघारानहनमतिदशातूपासकैरन्वहं साधनीयः यावदायुरुत्तरोत्तरमवधानेन प्रसाधनीयेत्यर्थः, सा च दशा चित्तैराग्रयेणेतरविषयसर्वप्रयत्नविरहे सत्येव सेत्स्यतीतीममर्थं विशेषतः प्रकाशयितुं अनुग्रहविशेषात् सूत्रकारः पुनःपुनः" शिष्यमाणां प्रकाशयतीति॥
</details>

<details><summary>मूलम् - 27</summary>

विद्याङ्गं पूर्वमुक्तं किमिहं पुनरसावासनाद्यङ्गचिन्ता  
दृष्टार्थांशं विभज्य प्रथयितुमपि न प्राक्शमाद्यङ्गवादात्।  
सत्यं ध्यानाख्यधारावहनमतिदशा त्वन्वहं साधनीया  
चित्तैकाग्र्येण सर्वप्रयतनविरहे स्यादितीदं प्रकाश्यम्॥
</details>
