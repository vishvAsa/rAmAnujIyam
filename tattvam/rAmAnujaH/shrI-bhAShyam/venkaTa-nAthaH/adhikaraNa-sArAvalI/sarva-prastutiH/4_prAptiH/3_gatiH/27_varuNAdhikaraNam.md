+++
title = "27 वरुणाधिकरणम्"
+++


<details open><summary>विश्वास-प्रस्तुतिः - 5</summary>

5.कौषीतक्यागमोक्ता वरुणशतमखौ सोऽपि नाथः प्रजानां  
क्वापि स्थाप्या निपीड्य श्रुतिमपि विफला ह्यन्यथा तच्छ्रुतिस्स्यात्।  
तस्मात्ते वायुलोकात्परमनुपठनात्तत्र सन्त्वित्ययुक्तं  
सम्बन्धाद्विद्युतोऽन्वग्वरुण इति परौ पाठतस्तत्परौ स्तः॥
</details>

<details><summary>३४-तमाहोबिल-यतिः - 5</summary>

5. कौषीतक्यागमोक्ता इत्यादि। कौषीतक्यागमोक्ताः --कौषीतकिनां शाखिविशेषाणां आगमे शाखायाम् उक्ताश्श्रुताः। वरुणशतमखौ स प्रजानां" नाथोऽपि --वरुणेन्द्रप्रजापतयः।श्रुतिं निपीड्यापि --अर्चिरादीनां क्रमेण श्रुतत्वात् तादृशक्रमश्रुतिं बाधित्वापि। क्वापि -- यत्र क्वचित्। स्थाप्याः --स्थापनीयाः। अन्यथा -- क्वचिदप्येषां निवेशानङ्गीकारे। तच्छ्रुतिः --वरुणेन्द्रप्रजापतीनामातिवाहिककोचिनिक्षेपिका कौषीतकिश्रुतिः। विफला स्याद्धि --निष्प्रयोजना भवेद्धि। तस्मात् -- कौषीतकिश्रुतिनैष्फल्यपरिहाराय। ते --वरुणेन्द्रप्रजापतयः। वायुलोकात्परमनुपठनात् --- वायुलोकादुपरि पठनात्। तत्र सन्तु -- तत्रैव सन्तु। यत्र क्वापिक्रमश्रुतिबाधे सोढव्ये पाठक्रमेण वायोरुपरि निवेशो युक्त इति भावः। इत्ययुक्तम् --इति शङ्कनमयुक्तम्। सम्बन्धात् --विद्युद्वरुणयोर्मेघदरवर्तित्वसम्बन्धात्। विद्युतोऽन्वक् --विद्युतः पश्चात्। वरुण इति -- वरुणो निवेश्य इति हेतोः। परौ --इन्द्रप्रजापती अपि। पाठतः --कौषीतकिश्रुतौ वरुणानन्तरपाठवशेन। तत्परौ स्तः --अत्रापि वरुणानन्तरौ भवेताम्॥
</details>

<details><summary>कुमार-वरदः - 5</summary>

5. अत्रापि क्रमविशेषचिन्तैव क्रियत इति सङ्गतिः।तदर्थविचारस्तु-किं वरुणादयो यथापाठं निवेशयितव्याः किं विद्युतोऽधीति।किं वरुणस्य विद्युत्सम्बन्धानुरोध उपपन्नो नेति।अत्र पूर्वपक्षीकथयति कौषीतकिवाक्येवरुणश्चेन्द्रश्च प्रजापतिरप्यातिवाहिकत्वेनोपदिश्यन्ते।तेचोपदेशावैयर्थ्याय क्वचिन्निवेशायितव्याः।तेषां सर्वत्रापि श्रुत्या निवेशो बाध्यते।अथापि पाठक्रमानुरोधेन श्रुतिं बाधित्वापि वायोरुपरि वरुणो निवेशयितव्यः।तथा च सत्यनेकश्रुतिबाधाद् वरमेकत्रैव श्रुतिबाध इतिन्यायनुसारेण तेनैवोपदेशावैयर्थ्यहेतुनेन्द्रप्रजापती वरिणानन्तरं निवेशयितव्याविति तयोश्च तत्र पाठक्रमो विद्यते।तदिदमाह- कौषीतकी ति।एवमत्र शब्दान्वयः--- कौषीतक्यागमोक्ता वरुणशतमखप्रजानाथाः श्रुतिं बाधत्वापि क्वचिन्निवेशयितव्याः।तत्र हेतुमाह--- विफ लेति।क्वचिन्निवेशाभावे तेषां श्रुतिर्विफला स्यात् एवं क्वचिन्निवेश्यत्वे सिद्धे पाठक्रममनुसृत्य वायुलोकात्परं निवेशयितव्याः इति।तदेतद्दूषयति--- अयुक्त मिति।तर्हि कुत्र निवेश्यत्वं तेषामित्याशङ्क्याह- संबन्धा दिति।अर्था द्वरुणो विद्युतो ऽधिनिवेश्यः। इन्द्रप्रजापती तु पाठादेव वरुणात्परौ भवतो वरुणानन्तरभाविनौ भवत इत्यर्थः॥
</details>

<details><summary>मूलम् - 5</summary>

5.कौषीतक्यागमोक्ता वरुणशतमखौ सोऽपि नाथः प्रजानां  
क्वापि स्थाप्या निपीड्य श्रुतिमपि विफला ह्यन्यथा तच्छ्रुतिस्स्यात्।  
तस्मात्ते वायुलोकात्परमनुपठनात्तत्र सन्त्वित्ययुक्तं  
सम्बन्धाद्विद्युतोऽन्वग्वरुण इति परौ पाठतस्तत्परौ स्तः॥
</details>

<details open><summary>विश्वास-प्रस्तुतिः - 6</summary>

6.यत्त्वस्यामानवस्य श्रुतिमिह परसम्प्रापकत्वं भवेत्तत्  
सद्वारत्वेऽप्यबाधं तदपि सहकृतौ तच्छ्रुतौचित्यभूमा।  
यश्चोक्तो मानसाख्यस्तटित उपरि तु ब्रह्मलोकाप्तिहेतुः  
तस्मान्नेता स नान्यो विदुरतिवहनं वैद्युतेनैव तस्मात्॥
</details>

<details><summary>३४-तमाहोबिल-यतिः - 6</summary>

6. यत्त्वस्येत्यादि।अस्य -- 'तत्पुरुषोऽमानवस्स एनान्ब्रह्म गमयति ' इति श्रुत्या बुद्धिस्थस्य। अमानवस्य --अमानवसंज्ञस्य विद्युत्सम्बन्धिपुरुषस्य । इह --श्रुतिवाक्ये। यत्तु परसम्प्रापकत्वं श्रुतम् -- यत् ब्रह्मप्रापकत्वमवगतम्। तत् -- ब्रह्मप्रापकत्वम्। सद्वारत्वेऽपि --वरुणेन्द्रप्रजापतिद्वारकं तदित्यङ्गीकारेऽपि। अबाधं भवेत् -- निर्बाधमेव। भ्रमिद्वारा घटकारणीभूतोऽपि दण्डो घटकारणमिति खलु व्यवह्रियत इति भावः। तदपि --तथापि। सहकृतौ --वरुणेन्द्रप्रजापतीनां सहकारित्वङ्गीकारेण वैद्युतस्यैव गमयितृत्वङ्गीकारे। तच्छ्रुतौचित्यभूमा --तस्या मानवस्य श्रुतं ' स एनान्ब्रह्म गमयति' इति यत् ब्रह्मप्रापकत्वम्, तस्यौचित्यंप्रतिपत्तिसौकर्यं तस्य भूमा अतिशयः। अस्तीति शेषः। अद्वारकं ब्रह्मप्रापकत्वं हि प्रतिपत्तुं सुशकम्, सद्वारकं तु द्वारभूतवस्तुज्ञानतदीयकारणत्वादिज्ञावसापेक्षत्वाद्दुश्शकमिति भावः। तटितः ---विद्युत। उपरितु -- उपरिष्टात्। ब्रह्मलोकाप्तिहेतुः -- ब्रह्मात्मकलोकप्राप्तिहेतुः। यश्च मानसाख्य उक्तः -- उपनिषद्विशेषे यश्च मानसनामा प्रतिपादितः। तस्मात् -- मानसात्। नेता सः -- ब्रह्मप्रापकोऽमानवः। नान्यः --अन्यो न। किन्तु तस्यैव नामद्वयमित्यर्थः। तस्माद्वैद्युतेनैवातिवहनं विदुः --- यस्माद्वैद्युतस्य पुरुषस्यैकस्यैव मानसामानवाख्यनामद्वयवत्त्वेन स्वरूपैक्यं" तस्मादेव कारणात् विद्युत्पुरुषेणैकेनैवातिवहनं सूत्रकारादयोऽभ्यधुः 'वैद्युतेनैव ततस्तच्छ्रुतेरिति॥
</details>

<details><summary>कुमार-वरदः - 6</summary>

6. अत्रामानवस्याव्यवहितब्रह्मप्रापकत्वं मा भूत् इन्द्रप्रजापतिद्वारेण भवत्वित्याशङ्क्य वाक्यस्वारस्यानुरोधेनेन्द्रप्रजापतिभ्यां" सहकारित्वेनावस्थिताभ्यां सहकृतस्यामानवस्यैव ब्रह्मप्रापकत्वं समुचितमिति स्थापयति--- यत्त्वस्ये ति।शब्दार्थस्तु--- अस्यामानवस्य श्रुतं यद् ब्रह्म प्रापकत्वं तदिन्द्रप्रजापतिभ्यां सद्वारत्वेऽपि यद्यप्यबाधं भवति तथापि तैरमानवेन्द्रप्रजापतिभिस्सहितैरेव ब्रह्मप्राप्तिकरणे श्रुतौचित्यभूमा स्ति।' स एनान् ब्रह्म गमयति' इत्यमानवकर्तृकत्वेन श्रुतब्रह्मप्राप्ति प्रतिपत्त्यौचित्यभूमास्ति।अयमर्थः---अमानव एव प्राधान्येन ब्रह्म गमयति इन्द्रप्रजापती तु मानसस्य तत्कथमित्याशङ्क्यामानव एव मानसशब्देनाभिधीयते ततो नामभेदमात्रमिति वदति- यश्चोक्त इति। शब्दान्वयस्तु तटित उपरि ब्रह्मलोकाप्तिहेतुर्यश्च मानसाख्य उक्तस्तस्मा न्मानसा न्नेता अमानवो नान्यः ।तत्र हेतुमाह--- विदु रिति।अमानवो विद्युत्सम्बन्धी पुरुषविशेषः मानसोऽपि तथा तस्माद् विद्युत्सम्बन्धिना पुरुषणैकेनैवातिवहनमाहुः॥
</details>

<details><summary>मूलम् - 6</summary>

6.यत्त्वस्यामानवस्य श्रुतिमिह परसम्प्रापकत्वं भवेत्तत्  
सद्वारत्वेऽप्यबाधं तदपि सहकृतौ तच्छ्रुतौचित्यभूमा।  
यश्चोक्तो मानसाख्यस्तटित उपरि तु ब्रह्मलोकाप्तिहेतुः  
तस्मान्नेता स नान्यो विदुरतिवहनं वैद्युतेनैव तस्मात्॥
</details>
