+++
title = "24 उपोद्घातम्"
+++


<details open><summary>विश्वास-प्रस्तुतिः - 1</summary>

निर्गत्य ब्रह्मरन्ध्रात् तपनकरमथालम्ब्य नाडीनिबद्धं  
प्रत्युद्यद्देवबृन्दप्रहितबलिरसौ येन योगी प्रयाति ।  
मौकुन्दस्स्थाप्यतेऽसौ परमिह मुनिना पञ्चभिर्न्यायभेदैः  
मोहाकूपारपारं पुरमभिगमयन्मुक्तिघण्टापथो नः॥
</details>

<details><summary>३४-तमाहोबिल-यतिः - 1</summary>

निर्गत्येत्यादि। ब्रह्मरन्ध्रात् --शिरःकपालमध्यरन्ध्रात्। निर्गत्य --उपरि बहुर्निष्क्रम्य। अथ -तदनन्तरम्। नाडीनिबद्धम् --ब्रह्मनाड्या सम्बद्धम्। तपनकरम् -- सूर्यकिरणम्। आलम्ब्य --उपरि गतिसाधनत्वेनावलम्ब्य। प्रत्युद्यद्देवबृन्दप्रहितबलिः -- प्रत्युद्यद्भिर्मार्गातिवहनायाभिमुखमारतैर्देवबृन्दैरर्तिर्दिनादिदेवसमूहैः प्रहितबलिः समर्पितोपहारः। 'सर्वेऽस्मै देवा बलिमावहन्ति' इति श्रुतेरति भावः। असौ -- प्रकृत उत्क्रान्तः। योगी --ब्रह्मवित्। येन -- मार्गेण। प्रयाति -- गच्छति। मौकुन्दः ---मुक्तिभूमिदो मुकुन्दस्तं प्रापयतीति मौकुन्दः। मोहाकूपारपारम् -- मोहः अज्ञानान्यथाज्ञानविपरीतज्ञानरूपस्स एवकूपारसमुद्रस्तस्य पारं परतटभूतम्। पुरम् -- मुक्तिस्थानभूतं" श्रीवैकुण्ठाख्यं दिव्यनगरम्। नः --अस्मान्। अभिगमयन् -- प्रापयन्। असौ -- बुद्धिस्थोऽर्चिरादिरूपः। मुक्तिघण्टापथः" --मोक्षप्रापकमहापथः। इह-- अस्मिन्नध्याये। परम् -- इत उपरि तृतीयपादे। मुनिना --सर्वोपनिषदर्थणननशीलेन व्यासेन। पञ्चभर्न्यायभेदैः" --पञ्चसङ्ख्ाकैरधिकरणविशेषैः। स्थाप्यते --- पूर्वपक्षनिरसनपूर्वकं सिद्धान्तीक्रियते॥
</details>

<details><summary>कुमार-वरदः - 1</summary>

अथ वक्ष्यमाणपादार्थं सङ्कलय्य दर्शयति- निर्गत्ये ति। अयमर्थः -ब्रह्मरन्ध्रान्निर्गत्य नाडीनिबद्धं तपनकरमथालम्ब्य प्रत्युद्यद्देवबृन्दैः" ' सर्वेऽस्मै देवा बलिमावहन्ति' इति प्रमाणानुसारेण प्रहितबलिः प्रहितोपहारो योगि येन मार्गेण गच्छति। मौकुन्दो मुकुन्दप्रापकोऽसौ मार्गो मुनिना पाराशर्येण पञ्चभिर्न्यायभेदै रधिकरणै स्स्थाप्यते । किं कुर्वन् मोहाकूपारपारं पुरं परमपदं नोऽभिगमयन् । मुक्तिघण्टापथः- अर्चिरादिमार्ग इत्यर्थः॥
</details>

<details><summary>मूलम् - 1</summary>

निर्गत्य ब्रह्मरन्ध्रात् तपनकरमथालम्ब्य नाडीनिबद्धं  
प्रत्युद्यद्देवबृन्दप्रहितबलिरसौ येन योगी प्रयाति ।  
मौकुन्दस्स्थाप्यतेऽसौ परमिह मुनिना पञ्चभिर्न्यायभेदैः  
मोहाकूपारपारं पुरमभिगमयन्मुक्तिघण्टापथो नः॥
</details>
