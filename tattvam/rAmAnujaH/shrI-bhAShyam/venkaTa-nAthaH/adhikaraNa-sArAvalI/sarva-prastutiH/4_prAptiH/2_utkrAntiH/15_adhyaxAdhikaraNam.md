+++
title = "15 अध्यक्षाधिकरणम्"
+++


<details open><summary>विश्वास-प्रस्तुतिः - 8</summary>

8.प्राणस्सैकादशाक्षस्तदनु निविशते तेजसीत्थं श्रुतत्वात्  
मध्येऽन्यप्राप्तिक्लृप्तौ श्रुतिहतिरिति चेन्नात्मयोगस्य चोक्तेः।  
प्राणस्य स्वाप्तजीवे मिलति निजतनोरुद्धृतैर्भूतसूक्ष्मैः  
तेजः प्राप्तिश्च गङ्गानिपतितयमुनासागरप्राप्तिवत्स्यात्॥
</details>

<details><summary>३४-तमाहोबिल-यतिः - 8</summary>

8. प्राण्स्सैकादशाक्ष इत्यादि। सैकादशाक्षः -- ज्ञानेन्द्रियपञ्चककर्मेन्द्रियपञ्चक मनोरूपैकादशेन्द्रिय संयुक्तः। प्राणः। तदनु -- मनसस्स्वसम्पत्त्यनन्तरम्। तेजसि निविशते -- तेजसि सम्पद्यते।इत्थं श्रुतत्वात् --'प्राणस्तेजसि' इति प्राणस्य तेजस्सम्पत्तेरेव श्रुतत्वात्।मध्ये -- मनः प्राणसम्पत्तेः पश्चात् प्राणतेजस्सम्पत्तेः पूर्वं" मध्ये।अन्यप्राप्तिक्लप्तौ -- जीवात्मप्राप्तिकल्पने।श्रुतिहतिः --'प्राणस्तेजसि' इति प्राणस्य तेजसि सम्पत्तिं वदन्त्याश्श्रुतेर्व्याहतिः" स्यात्। इति चेन्न -- इति शङ्क्यते चेत् तन्न सम्भवति। आत्मयोगस्य चोक्तेः --'एवमेवेममात्मानमन्तकाले सर्वे प्राणा अभिसमायन्ति' इति श्रुत्या प्राणस्य जीवात्मयोगस्य प्रतिपादनात्। प्राणस्य स्वाप्तजीवे निजतनोरुद्धृतैर्भूतूसक्ष्मैर्मिलतितेजःप्राप्तिश्च -- प्राणस्य स्वसम्बन्धाद्धजीवे निजस्थूवशरीरादुद्धृतैः पञ्चभूतसूक्ष्मांशैस्सह मिलति संयुज्यमाने सति तेजस्सम्पत्तिश्च। गङ्गानिपततितद्ययमुनासागरप्राप्तिवत्स्यात् -- गङ्गासंयुक्ताया यमुनाया गङ्गाद्वारा यथा सागरगमनं तद्वत् सद्वारकं स्यात्। नतु गङ्गायास्सागरप्राप्तिवत् साक्षात्सम्भवेदित्यर्थः॥
</details>

<details><summary>कुमार-वरदः - 8</summary>

8. ' मनः प्राणे प्राणस्तेजसि इत्यनुक्रमवचनात् श्रुतिक्रमानुसारेण सङ्गतिस्स्फुटा। तदर्थवीचारस्तु-- किं प्राणस्तेजसि सम्पद्यते उत जीवे। किं ' प्राणस्तेजसि ' इति वाक्यं जीवसम्पत्तिपूर्वकतेजस्सम्पत्तिपरमुत केवलतेजःसम्पत्तिपरम्। जीवसम्पत्तिपूर्वकतेजस्सम्पत्तिपरत्वे ' प्राणस्तेजसि ' इति वाक्यस्वारस्यं किं हीयते नेति। अत्रैवं पूर्वपक्षी मन्यते-- एकादशाक्षसहितस्य प्राणस्य तेजसि संश्लेषस्य साक्षाच्छ्रुतत्वात् मध्ये नात्मनि सम्पत्तिरिति। तदिदमाह-- प्राण इति। सैकादशाक्षः प्राणस्तदनु तेजस्येव निविशते। तत्र हेतुमाह-- इत्थं श्रुतत्वादिति। यथैव श्रूयते तथैव स्वीकर्तव्यमिति हि नीतिविदां मर्यादा। मध्ये पुनरात्मप्राप्तिक्लृप्तौ श्रुतहानं स्यादित्याह-- मध्य इति। अत्रोत्तरम्-- नेति। तत्र हेतुमाह-- आत्मयोगस्य चोक्त रिति। यदि तेजस्येव योगश्श्रूयेत तदा भवदुक्ता प्रक्रिया स्वीक्रियेत मध्ये पुनरात्मयोगोऽपि ' एवमेवेममात्मानमन्तकाले सर्वे प्राणा अभिसमायन्ति ' इति श्रुत्यैव साक्षादभिधीयते। तेन द्वयोरपि कार्ययोश्श्रवणस्य श्रुतत्वेनाविशेशादविरोधेन निर्वाहः कर्तव्य इति। कथमविरोध इत्यत्राह-- प्राणस्ये ति। स्वाप्तजीवे स्वसम्बद्धजीवे निजतनोरुद्धृतैर्भूतसूक्ष्मैस्सह मिलति सति प्राणस्य तेजः प्राप्तिश्च गङ्गानिपतितयमुनासागरप्राप्ति न्यायेन परम्परया स्यात् नपुनर्गङ्गासागरप्राप्तिन्यायेन साक्षात्प्राप्तिः। अयमर्थः-- सर्वेन्द्रियसहितः" प्राणो जीवं प्राप्य जीवेन सह तेजसि सम्पद्यत इति प्रमाणद्वयोविरोधाय संग्राह्यमिति॥
</details>

<details><summary>मूलम् - 8</summary>

8.प्राणस्सैकादशाक्षस्तदनु निविशते तेजसीत्थं श्रुतत्वात्  
मध्येऽन्यप्राप्तिक्लृप्तौ श्रुतिहतिरिति चेन्नात्मयोगस्य चोक्तेः।  
प्राणस्य स्वाप्तजीवे मिलति निजतनोरुद्धृतैर्भूतसूक्ष्मैः  
तेजः प्राप्तिश्च गङ्गानिपतितयमुनासागरप्राप्तिवत्स्यात्॥
</details>
