+++
title = "13 वागधिकरणम्"
+++


<details open><summary>विश्वास-प्रस्तुतिः - 6</summary>

कर्मज्ञानाक्षवर्गो मनसि न विलयं यात्यतत्संभवत्वात्  
तद्वृत्तेस्तादधीन्यात्तदुपरतिमिह प्राह सम्पत्तिशब्दः।  
इत्येतन्नोपपन्नं तदुभयविलये चोद्यनिस्तारसाम्यात्  
सम्पत्तिश्श्लेषमात्रं करणविषयवाक्शब्दमुख्यत्वसिद्ध्यै॥
</details>

<details><summary>३४-तमाहोबिल-यतिः - 6</summary>

कर्मज्ञानाक्षवर्ग इत्यादि।कर्मज्ञानाक्षवर्गः -- कर्मेन्द्रियज्ञानेन्द्रियसङ्घातः। मनसि न विलयं याति। कुतः अतत्सम्भवत्वात् --- इन्द्रियाणां मनोजन्यत्वाभावात्।मनोजन्यत्वे खलु मनसीन्द्रियाणां लयो वक्तुं शक्यत इति भावः। तद्वृत्तेः" -- इन्द्रियवृत्तेः। तादधीन्यात् -- मनोऽधीनत्वात्।तदुपरतिम् -- इन्द्रियवृत्त्युपरतिम्।इह --अस्मिन्वाक्ये।सम्पत्तिशब्दः -- सम्पद्यत इति सम्पत्तिशब्दः प्राह -- प्रतिपादयति। इत्येतन्नोपपन्नम् -- एवमाशङ्कनमुपपन्नं न भवति।तदुभयविलये चोद्यनिस्तारसाम्यात् -- मनसीन्द्रियाणां विलये इन्द्रियवृत्तीनां विलयेऽपि कार्यत्वाभावाद्विलयो न सम्भवतीत्याक्षेपस्य यथाकथञ्चिदौपचारिकसम्पत्तिकल्पनरूपस्य परिहारस्य च तुल्यत्वात्। करणविषयवाक्शब्दमुख्यत्वसिद्ध्यै -- इन्द्रियपरस्य वाक्शब्दस्य मुख्यर्थत्वसिद्ध्यर्थम्। सम्पत्तिः" श्लेषमात्रम् -- सम्पत्तिशब्दार्थस्संयोगरूपसंश्लेषएव वक्तव्यः॥
</details>

<details><summary>कुमार-वरदः - 6</summary>

स्थूलशरीरस्थितिसमये यद्विद्याफलं तदुक्तम् अधुना तद्विनशयदवस्थायां गत्युपक्रमे यतफलं तच्चिन्त्यत इति पादसङ्गतिः। अत्रोत्क्रान्त्युपक्रमकथनात्प्रथमाधिकरणसङ्गतिश्च भवति। तदर्थविचारस्तु-- किमियं सम्पत्तिर्वाग्वृत्तिविषया उत वाक्स्वरूपविषयेति प्रथमो विचारः। तदर्थं विचार्यते- किं वाक्शब्दस्य मुख्यार्थपरिग्रह उपपन्नो नेति। किमियं सम्पत्तिर्लयरूपा उत व्यापारनिवृत्तिपूर्वकसंयोगरूपेति। इन्द्रियान्तरसम्पत्तिवचनं किं" लयपरत्वेऽप्युपपद्यते उत संयोगपरत्व इति। अत्र पूर्वपक्ष्यभिप्रायमनुवदति-- कर्मेपि। अयमर्थः-- कर्मेन्द्रियवर्गो ज्ञानेन्द्रियवर्गश्च मनइन्द्रिये विलयं न याति। तत्र हेतुमाह-- अतत्सम्भवत्वादिति। नहीन्द्रियाणि मनसस्सम्भवन्ति येन विलयो मनसि वक्तुं शक्यते। तर्हि कस्य सम्पत्तिरुच्यत इत्याशङ्क्येन्द्रियवृत्तेरेव, तस्या मनोऽधीनत्वान्मनसि विलयो वक्तुं शक्यत इति वदति-- तद्वृत्तेरिति। तेन सम्पत्तिशब्दो वाग्वृत्तेरुपरतिमेवाहेति मन्तव्यम्। एतत्प्रतिक्षिपति-- इत्येतदिति। अत्र हेतुमाह-- तदुभयेति। वाग्वृत्तिविलये वागिन्द्रिय विलयेच चोद्यं समानम्, परिहारेऽपि समान एव। तथा च यत्रोभयोस्समो दोष इति न्यायविषय इत्यर्थः। यथा वाचो मनः प्रकृतित्वाभावात् सम्पत्तिर्वक्तुं न शक्यते, तथा वाग्वृत्तेरपि मनःप्रकृतित्वाभावात् सम्पत्तिवचनं न घटते यथा कथंचित् समाधानमुभयत्रापि समानम्। तर्हि पक्षद्वयेऽपि गुणदोषसाम्ये किमेकः पक्षः परिगृह्यते कथं वा तस्मिन्पक्षे सम्पत्तिशब्दस्यस्यौचित्यमित्याशङ्क्याह--सम्त्तिरिति।सम्पत्तिशब्दो धातूपसर्गाभ्यां सम्बन्धमेवाह।सम्बन्धस्य वगीन्धर्स्य मनइन्द्रियेन सम्भवत्येव। अस्मिन्पक्षे विशेषहेतुमाह-- करणेति।वाक्शब्दो वागिन्द्रियस्य मुख्य एव तद्वृत्तौ तद्धर्मत्वादौपचारिकः।तेन वाक्शब्दमुक्यत्वसिद्ध्यर्थमस्मत्पक्ष एव संग्राह्य इति भावः॥
</details>

<details><summary>मूलम् - 6</summary>

कर्मज्ञानाक्षवर्गो मनसि न विलयं यात्यतत्संभवत्वात्  
तद्वृत्तेस्तादधीन्यात्तदुपरतिमिह प्राह सम्पत्तिशब्दः।  
इत्येतन्नोपपन्नं तदुभयविलये चोद्यनिस्तारसाम्यात्  
सम्पत्तिश्श्लेषमात्रं करणविषयवाक्शब्दमुख्यत्वसिद्ध्यै॥
</details>
