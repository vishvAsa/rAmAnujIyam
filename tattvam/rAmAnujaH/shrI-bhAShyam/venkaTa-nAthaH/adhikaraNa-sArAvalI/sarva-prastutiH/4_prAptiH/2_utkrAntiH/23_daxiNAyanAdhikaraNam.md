+++
title = "23 दक्षिणायनाधिकरणम्"
+++


<details open><summary>विश्वास-प्रस्तुतिः - 23</summary>

23.देहं योगीश्वरोऽपि त्यजति यदि रवेर्दक्षिणावृत्तिकाले  
विन्देत्सायुज्यमिन्दोरिह भवति पुनस्तच्छ्रुतेस्तत्स्मृतेश्च।  
मैवं पूर्वोक्तनीतिस्त्विह नहि विहताथास्य सायुज्यमिन्दौ  
विश्रान्त्यै सूर्यनीत्या जगदुपकृतये भीष्मकालप्रतीक्षा॥
</details>

<details><summary>३४-तमाहोबिल-यतिः - 23</summary>

23. देहमित्यादि।योगीश्वरोऽपि -- ब्रह्मविद्यानिष्ठतया योगिनां श्रेष्ठोऽपि मुमुक्षुः। रवेः -- सूर्यस्य। दक्षिणावृत्तिकाले-- दक्षिणआदिगावर्तनसमये दक्षिणायन इत्यर्थः। देहं यदि त्यजति -- यदि देहं विसृजति म्रियते चेत्।तर्हि इन्दोस्सायुज्यं विन्देत् -- चन्द्रसायुज्यं प्राप्नुयात्।'अथ यो दक्षिणे प्रमीयते पितृणामेव महिमानं गत्वा चन्द्रमसस्सायुज्यं गच्छति' इति श्रुतेरिति भावः। इह पुनर्भवति -- अस्मिन् लोके पुनर्जायते। कुत इति चेत् -- तच्छ्रुतेस्तत्स्मृतेश्च -- 'अथैतमेवाध्वानं पुनर्निवर्तन्ते' इति श्रउतेः 'तत्र चान्द्रमसं ज्योतिर्योगी प्राप्य निवर्तते' इति स्मृतेश्च। मैवम् -- एवं मा शङ्किष्ठाः। इह तु पूर्वक्तनीतिर्न विहता हि ---चन्द्रप्राप्तिविषयेऽपि प्रारब्धकर्मावसाने मोक्षो नियत एवेत्युक्तो न्यायो न निरुद्धो हि। तर्हि चन्द्रप्राप्तिः" किंमर्थेति चेत् अथ अस्य इन्दौ सायुज्यं सूर्यनीत्या विश्रान्त्यै -- प्रारब्धकर्मावसाने मोक्षनैयत्ये निश्चिते सत्यनन्तरं मुमुक्षोशअचन्द्रसायुज्यत्वं" सूर्यनीत्या उत्तरायणमृतस्य सूर्यसायुज्यन्यायेन विश्रमार्थमिति निश्चीयते। भीष्मकालप्रतीक्षा --भीष्मस्योत्तरायणप्राप्तिपर्यन्तप्रतीक्षणं" तु। जगदुपकृतये -- सुकृतिनामुत्तरायणमरणं प्रशस्तमित्येतदर्थप्रदर्शनेन लोकोपकारारार्थम्, नतु दक्षिणायनमृतानां मुक्तत्यभावप्रदर्शनार्थमित्यर्थः॥
</details>

<details><summary>कुमार-वरदः - 23</summary>

23. विदुषो मरणे दिवारजनिविभागो नास्तीत्युक्तं येन हेतुना तेनैव हेतुना दक्षिणायनोत्तरायण विभागोऽपि नास्तीत्युच्यत इत्यातिदेशिका सङ्गतिः। तदर्थविचारस्तु---किं दक्षिणायनमृतस्य विदुषो ब्रह्मप्राप्तिस्सम्भवति नेति। किं ' अथ यो दक्षिणो प्रमीयते' इति दक्षिणायनमृस्य चन्द्रप्राप्तिवचनं ब्रह्मप्राप्त्यभावं गमयति नेति। चन्द्रं प्राप्तानामावृत्तिवचनं" किं विद्वदविद्वत्साधारणमुताविद्वद्विषयमिति। किं भीष्मादीनां कालप्रतीक्षायां कालविधानस्मरणसहकृतसामान्यश्रुत्यनुरोधेन साधारणत्वसमाश्रयणं" न्याय्यम् उत ' ब्रह्मणो महिमानम्' इति वाक्यशेषानुरोधेनाविद्वद्विषयत्वसमाश्रयणं न्याय्यमिति। अत्र चन्द्रं प्राप्तस्य पुनरावृतिरेव नियता भवतीति पूर्वपक्षमनुवदति- देह मिति। योगीश्वरीऽपि दक्षिणावृत्तिकाले देहं त्यजति यदि तदा इन्दोस्सायुज्यं विन्दुत् इन्दुसायुज्यानन्तर मिह पुनर्भवति । कुत इत्यत्राह--- तच्छ्रुतेरिति। चन्द्रं प्राप्तानां पुनरावृत्तिश्रुतेः। तथा तत्स्मृतेश्च --' अथैतमेवाध्वानं" पुनर्निवर्तन्ते' इति पुनरावृत्तिश्रुतिः। ' तत्र चान्द्रमसं ज्योतिर्योगी प्राप्य निवर्तन्ते' इति स्मृतिः। तदिदं निराकरोति--- मैव मिति। तदेवोपपादयति--- पूर्वोक्तनीति रिति। प्रारब्धकर्मावसाने सर्वथा मोक्षो नियत एव। चन्द्रं वा प्राप्नोतु सूर्यं वेति साधारणीयं नीतिः।तर्हि चन्द्रं किमर्थं प्राप्नोति ब्रह्मविदिति चेत् सूर्यं वा किमर्थं प्राप्नोति।विश्रान्ता इति चेत्तत्तुल्यमित्याह--- विश्रान्त्या इति।तर्हि मुमुक्षो र्भीष्मस्य किमर्थ मुत्तरायणप्रेक्षणमित्याशङ्क्यान्यथासिद्ध्या परिहरति--- जग दिति। अयमर्थः---भीष्मो हि धर्मप्रवर्तकत्वेन विश्वोपकारकः।तेन सुकृतिनामुत्तरायणे मरणस्य प्राशस्त्यं दर्शयितुमुत्तरायणं" प्रेक्षितवान्।यथा हि भगवान्लोकसङ्ग्रहार्थं सर्वं कर्माचरति तद्वद्भीष्मस्याप्युत्तरायणप्रतीक्षणं लोकसंग्रहार्थमिति न विरोधः॥
</details>

<details><summary>मूलम् - 23</summary>

23.देहं योगीश्वरोऽपि त्यजति यदि रवेर्दक्षिणावृत्तिकाले  
विन्देत्सायुज्यमिन्दोरिह भवति पुनस्तच्छ्रुतेस्तत्स्मृतेश्च।  
मैवं पूर्वोक्तनीतिस्त्विह नहि विहताथास्य सायुज्यमिन्दौ  
विश्रान्त्यै सूर्यनीत्या जगदुपकृतये भीष्मकालप्रतीक्षा॥
</details>

<details open><summary>विश्वास-प्रस्तुतिः - 24</summary>

24.किञ्च प्रारब्धकर्मप्रतिनियतमिदं जाह्नवीसम्भवस्य  
स्वेच्छा येनैवमासीत् स च वसुरभवन्नै साक्षाद्विमुक्तः।  
तस्माद्विन्देत मुक्तिं नरपितृदिविषद्रात्रिकालेऽपि योगी  
स्यातां प्राशस्त्यनिन्दे तदितरविषये गीतयोक्तौ तु मार्गौ॥
</details>

<details><summary>३४-तमाहोबिल-यतिः - 24</summary>

24. किञ्चेत्यादि। किञ्च -- युक्त्यन्तरमप्यस्तीत्यर्थः। जाह्नवीसम्भवस्य -- भीष्मस्य। इदम् -- युद्धं युद्धमरणमुत्तरायणप्रतीक्षणमित्यादिकम्।प्रारब्धकर्मप्रतिनियतम् -- भोगैकनाश्यतथाविधकर्मविशेषेण तस्मिन्नेव व्यवस्थितम्। येन -- कर्मणा। स्वेच्छा एवमासीत् -- भीष्मस्येच्छा उत्तराणप्रतीक्षणविषयिण्यासीत्। यद्वा येन -- प्रारब्धकर्मणा। जाह्नवीसम्भवस्य स्वेच्छा एवमासीत्। तन्मूलभूतमिदं प्रारब्धकर्म प्रतिनियतम् -- तस्मन्नेव व्यवस्थितम्।कर्म प्रतिनियतमिति भिन्ने पदे। अन्यत्रादर्शनात् पाण्डानां दारसाधारण्यहेतुकर्मविशेषवदिदमपि भीष्मस्य प्रतिनियतं प्रारब्धकर्मैव तत एव न तस्याचारः प्रमाणमन्येषामिति भावः। स च -- भीष्मस्य। वसुरभवत् -- वसुष्वष्टस्वेकतमत्वं प्राप्तवानित्यर्थः। तथा भारतादिषउ प्रसिद्धत्वादिति भावः। एष साक्षाद्विमुक्तो न -- अत एव एष भीष्मः साक्षान्मुक्तो न। तेन मुमुक्षओः कालविशेषप्रतीक्षा कर्तव्येत्यस्य नायं दृष्टान्तइत्यर्थः। तस्मात् -- उक्तोपपादनेन मुमुक्षूणां कालविशेषनियमानपेक्षमुक्तिकत्वात्।योगी -- उपासकः। नरपितृदिविषद्रात्रिकालेऽपि -- नराणां रात्रिर्निशा पितृणां रात्रिः कृष्णपक्षओ देवानां रात्रिर्दक्षिणायनं तेष्वपि। मुक्तिं विन्देत -- मोक्षं लभेतैव। प्राशस्त्यनिन्दे तदितरविषये स्याताम् -- 'दिवा च शुक्लपक्षश्च उत्तरायणमेव च। मुमूर्षतां प्रशस्तानि विपरीतं तु गर्हितम्॥' इत्यादिभिरुत्तरायणादिप्रशंसन दक्षिणायादिनिन्दने क्रियमाणे अध्यात्मविद्भिन्नविषये भवेताम्। गीतयोक्तौ तु मार्गौ -- 'अग्निर्ज्योतिरहश्शुक्लष्षण्मासा उत्तरायणम्। तत्र प्रयाता गच्छन्ति ब्रह्म ब्रह्मविदो जनाः। धूमो रात्र्स्तथा कृष्णष्षण्मासा दक्षिणायनम्। तत्र चान्द्रमसं ज्योतिर्योगी प्राप्य निवर्तते॥' इति गीतायामुक्तौ तु द्विविधौ पक्षो मार्गौ देवयानपितृयाणमार्गावेव तथोच्येते नतु मुमुक्षोः कालविशेष उच्यत इत्यर्थः॥
</details>

<details><summary>कुमार-वरदः - 24</summary>

24. अत्र प्रकारान्तरेण परिहारमाह--- किञ्चि ति। अयमर्थः---लोके ह्येकपुरुषप्रतिनियतधर्मदर्शनेन सर्वेषामपि स एवाचार इति वक्तुं" न शक्यते यथा पाणमडानां पञ्चानामप्येका पत्नी कानीनः कर्णः कानीनो व्यासः, तेन तत्रतत्र नियमो धर्मस्तत्रैव वर्तते। एवं भीष्मस्योत्तरायणप्रेक्षणमस्तीति सर्वेषां ब्रह्मविदामियमेव नीतिरिति कल्पयितुं न शक्यते। अयमात्र शब्दान्वयः--- जाह्नवीसम्भवस्य प्रारब्धकर्मप्रतिन्यतं येन कर्मविशेषेण युद्धं युद्धमरणमुत्तरायणकालप्रतीक्षणमित्यादि स्वेच्छैवमासीत्। एतन्न सर्वेषां ब्रह्मविदां साधारणम्। स च भीष्मो वसुरभवत् न पुनस्साक्षाद्विमुक्त इत्याह---स चेति। तेन मुमुक्षोः कालविशेषप्रतीक्षेत्यस्यार्थस्य नायं द्दष्टान्तः। उक्तमर्थं निगमयति--- तस्मा दिति।नराणां रात्रिर्निशा, पितॄणां रात्रिः कृष्णपक्षः देवानां रात्रिर्दक्षिणायनम् एतेष्वपि कालेषु योगि देहं त्यक्तवा मुक्ति विन्देत ।तर्हि पुराणादिषूत्तरायणस्य प्राशस्त्वं दक्षिणायनस्य च निन्दा कथं क्रियत इत्याशङ्क्याह- स्याता मिति। तथितरविषये अध्यात्मविद्वयतिरिक्तविषये इत्यर्थः। किञ्च भगवद्गीतायामहरादिशब्देन रात्र्यादिशब्देन चोक्तौ मार्गावेव न पुनः कालविशेषौ तेन ब्रह्मविदामहरादिनियमो नास्तीत्यर्थः॥
</details>

<details><summary>मूलम् - 24</summary>

24.किञ्च प्रारब्धकर्मप्रतिनियतमिदं जाह्नवीसम्भवस्य  
स्वेच्छा येनैवमासीत् स च वसुरभवन्नै साक्षाद्विमुक्तः।  
तस्माद्विन्देत मुक्तिं नरपितृदिविषद्रात्रिकालेऽपि योगी  
स्यातां प्राशस्त्यनिन्दे तदितरविषये गीतयोक्तौ तु मार्गौ॥
</details>

<details open><summary>विश्वास-प्रस्तुतिः - 25</summary>

25.सम्पद्येतान्यदक्षं मनसि तदपि तत्संयुतं प्राणवायौ  
सोऽध्यक्षे तैस्समेतस्स च तदखिलवान् भूतवर्गे तु सूक्ष्मे।  
उत्क्रान्तिस्स्यात् समाना युतिरथ च परे सा च संश्लेषमात्रं  
निर्गच्छेद् ब्रह्मनाड्या घृणिभिरथ निशादेवरात्र्योश़्च मोक्षी॥
</details>

<details><summary>३४-तमाहोबिल-यतिः - 25</summary>

25. सम्पद्येतेत्यादि।अन्यत् --मनोव्यतिरिक्तम्। अक्षम् -- इन्द्रियम्। जात्येकवचनम्। कर्मज्ञानेन्द्रियदशकमित्यर्थः। मनसि सम्पद्येत --- मनसि संश्लेषविशेषरूपं लयं प्रतिपाद्येत। अयं 'वाङ्मनसि दर्शनात्' इत्यादिप्रथमाधिकरणार्थः। तत्संयुक्तम् --वागादीन्द्रियदशकसंयुतम्। तदपि -मनश्च। प्राणवायौ --प्राणाख्ये वायुविशेषे। सम्पद्येतेति सर्वत्रानुषङ्गः। अयं 'तन्मनः प्राण उत्तरात्' इत्यस्य द्वितीयस्याधिकरणार्थः। तैः -- वागादीन्द्रियमनोभिः।समेतः -- संयुक्तः। सः -- प्राणः। अध्यक्षे --करणकलेबराधिष्ठातरि जीवे सम्पद्येत। अयं 'सोऽध्यक्षे तदुपगमादिभ्यः -- इत्यस्य तृतीयस्याधिकरणार्थः।' तदखिलवान् -- एकादशेन्द्रियप्राणसंयुक्तः।स च -- जीवात्मा च। सूक्ष्मे भूतवर्गे तु --स्थूलदेहादुद्धुते सूक्ष्मे पृथिव्यादिभूतवर्गे सम्पद्यते। अयं 'भूतेषु तच्छ्रुतेः' इत्यस्य चतुर्थस्याधिकरणस्यार्थः। उत्क्रान्तिः" -- इयमुत्क्रान्तिः। समाना स्यात् --ब्रह्मविदोऽब्रह्मविदश्च तुल्या भवेत्। अयं 'समाना चासृत्युपक्रमदामृतत्वं चानुपोष्य' इत्यस्य पञ्चमस्याधिकरणस्यार्थः। अथ च -- तदुपरितने 'तानिपरे तथा ह्याह ' इत्यस्मिन् षष्ठेऽधिकरणे तु। परे -- हार्दरूपे परमात्मनि। युक्तिः" -- संपत्तिः। साच -- परमात्मनि सम्पत्तिश्च। संश्लेषमात्रम् --पृथग्व्यवहारानर्हसंसर्गमात्रमेव नतु लय इत्यर्थः। अयं 'अविभागो वचनात्' इत्यस्य सप्तमस्याधिकरणस्यार्थः। मोक्षी --मोक्षभाग्विद्यानिष्ठस्तु। ब्रह्मनाड्या निर्गच्छेत् --मूर्धन्यनाड्या निष्क्रामेत्। एतदादिविदुषो विशेष इत्यर्थः। अयं 'तदोक्रोग्रज्वलनम्' इत्यादेरष्टमस्याधिकरणस्यार्थः। अथ -- तदुपरितने 'रश्म्यनुसारी' इत्यस्मिन्नऽधिकरणे। धूणिभिः-- सूर्यकिरणैरबलम्बनभूतैर्निर्गच्छेदित। निशादेवरात्र्योश्च -- निशायां निर्गच्छेत् देवरात्र्याञ्च निर्गच्छेत्। निशा मनुष्यरात्रिः देवरात्रिर्दक्षिणायनम्। तत्र निशायां निर्गच्छदित्ययं 'निशि नेति चेत्' इत्यादेर्दशमस्याधिकरणस्यार्थः। देवरात्र्यां" निर्गच्छेदित्ययं 'अतश्चायनेऽपि दक्षिणे' इत्यस्यैकादशाधिकरणस्यार्थः। अस्मिन्पादे अधिकरणान्येकादश॥ इति चतुर्थाध्यायस्य द्वितीयः पादः" ॥चतुर्थाध्यायस्य तृतीयः पादः॥
</details>

<details><summary>कुमार-वरदः - 25</summary>

25. उक्तानामधिकरणानां प्रधानार्थान्सङ्कलय्य दर्शयति--- सम्भद्येते ति।वागादिक मन्यदक्षं मनसि सम्पद्येते त्याद्याधिकरणार्थः। एवमुत्तरेष्वप्यधिकरणेष्वर्थान् क्रमेणाचष्टे---वागादीन्द्रिय संयुतं तदपि मनः प्राणे सम्पद्येत। स च प्राणवायुः तैस्समेतोऽध्यक्षे जीवे। स च जीव स्तदखिलवान् पूर्वोक्तसर्वसंयुक्तस् सूक्ष्मे भूतवर्गे । उत्क्रान्ति स्सेयं ब्रह्मविदब्रह्मविदो स्समाना । अनन्तरं" युतिस्संयोगः। परे ब्रह्मणि सम्पत्तिः। सा च परमात्मनि संयोगमात्रम्। ब्रह्मनाड्या निर्गमनम्। घृणिभि स्सूर्यश्मिभिर्गमनम्। अनन्तरं" निशायां देवरात्रौ दक्षिणायनेऽपि मोक्षो निर्गच्छेदित्यर्थः॥ चतुर्थस्याध्यायस्य तृतीयः पादः॥
</details>

<details><summary>मूलम् - 25</summary>

25.सम्पद्येतान्यदक्षं मनसि तदपि तत्संयुतं प्राणवायौ  
सोऽध्यक्षे तैस्समेतस्स च तदखिलवान् भूतवर्गे तु सूक्ष्मे।  
उत्क्रान्तिस्स्यात् समाना युतिरथ च परे सा च संश्लेषमात्रं  
निर्गच्छेद् ब्रह्मनाड्या घृणिभिरथ निशादेवरात्र्योश़्च मोक्षी॥
</details>
