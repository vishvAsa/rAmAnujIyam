+++
title = "16 भूताधिकरणम्"
+++


<details open><summary>विश्वास-प्रस्तुतिः - 9</summary>

तेजस्येवास्तु युक्तश्श्रिततनुभृदनस्तेजसीत्याद्यबाधात्  
छत्रिन्यायोऽपि नास्मिन्निति यदि न तथान्यत्र भूतान्तरोक्तेः।  
विश्वारम्भाय देवस्त्रिवृतमकृत च प्रागिमं भूतपूर्वं  
प्राचुर्यात्तत्तेदकव्यवहृतिरिति चासूत्रयत्पूर्वमेव॥
</details>

<details><summary>३४-तमाहोबिल-यतिः - 9</summary>

तेजस्येवेत्यादि।श्रिततनुभृत् --आश्रितजीवात्मा।अनः -- प्राणः। तेजस्येव युक्तोऽस्तु --तेजोमात्रे सम्पद्यत इत्यर्थोऽस्तु प्राणस्तेजसीति वाक्यस्येत्यर्थः। तेजसीत्याद्यबाधात् -- तेजसि सम्पद्यत इति या श्रुतिस्तस्या अबाधायेत्यर्थः। अन्यथा बाधस्स्यादिति भावः। अस्मिन् -- तेजश्शब्दे।छत्रिन्यायोऽपि न -- छत्रिणो गच्छन्तीत्यत्र यथा छत्रिशब्दस्यच्छत्र्यच्छत्रिलक्षकत्वं तद्वत् तेजस्तदितरभूतलक्षकत्वमपि न सम्भवति। तत्राच्छत्रिणां गमनस्य प्रत्यक्षेणोपलम्भात् तत्संग्रहाय लक्षणा युक्ता, अत्र तु तेजोव्यतिरिक्तभूतान्तरसद्भावे प्रमाणभावादिति भावः। इति यदि न -- इति यच्छङ्कनं तदसत।अन्यत्र -- श्रुत्यन्तरे। तथा --तेज्सतुल्यतया।भूतान्तरोक्तेः -- 'पृथिवीमय आपोमयस्तेजोमयः' इति भूतान्तरयोरपि सञ्चरता जीवेन सह संयोहवचनात्। देवः --परमात्मा।प्राक् -- सृष्टिकाले। इमं भूतवर्गम् -- एनं तेजोऽबन्नादिभूतवर्गम्। विश्वारम्भाय -- अण्डादिसृष्टये। त्रिवृतमकृत च -- एकैकं भूतं त्र्यात्मकमकरोच्च। तत्तदेकव्यवहृतिः प्राचुर्यादिति च पूर्वमेवासूत्रयत् -- सर्वस्यापि भूतस्य त्रिवृत्करणादिभिः पञ्चभूतात्मकत्वेऽपि तेषांतेषां पृथिव्याद्येभूतवाचकशब्दैर्व्यवहारश्च प्राचुर्येण यद्भूतांशवत् यद्वस्तु तस्य तद्भूतवाचकशब्देन व्यवहार इति तृतीयाध्यायस्य एव 'त्र्यात्मकत्वात्तु भूयस्त्वात्' इति सूत्रतः प्रत्यपादयत्। सूत्रकार इति शेषः। तथा च सर्वेषामपि भूतानां पञअचभूतात्मकत्वादत्र तेदश्शब्द इतरभूतचतुष्टयलक्षक िति पञ्चभूतसूक्ष्मेष्वेव पुञ्चीकृतेषु सजीवस्य सेन्द्रस्य प्राणस्य संयोगरूपा सम्पत्तिरिति भावः॥
</details>

<details><summary>कुमार-वरदः - 9</summary>

' प्राणस्तेजसि ' इति प्राणस्य तेजसि सम्पत्तिरुक्ता सा सम्पत्तिः किं तेजोमात्रे उत सर्वेष्वपि भूतेष्विति चिन्त्यत इति सङ्गतिः। तदर्थविचारस्तु-- किं भूतान्तरसंसृष्टतेजस्संयोग उत तेजोमात्रसंयोग इति।किं तेजश्शब्दस्तेजोमात्रपर उत संसृष्टपर इति । किं पृथिवी मय आपोमय इत्यादिवाक्यं युगपदनेकभूतसंसर्गं दर्शयति नेति । किं त्रिवृत्कृरणश्रुतिः पञ्चीकरणस्मृतिश्च संहतानामेव कार्यसामर्थ्यं" दर्शयतो नेति।अत्र पूर्वपक्षी ' तेजसि सम्पद्यते' इति प्रत्येकं तेजस एवोपादानात् तेजस्येव सम्पत्तिरस्त्वित्याह-- तेजसीति। युक्तश्श्रिततनुभृत् अन इति प्राण उच्यते उपसर्गाणां धातुलीनार्थद्योतकत्वात्। आश्रितजीवः प्राणः तेजस्येव सम्बद्धोऽस्त्वित्यर्थः। अत्र हेतुमाह-- तेजसी ति। छत्रिन्यायेन तेजोव्यतिरिक्तानामप्युपादानं स्यादितेयाशङ्क्य नेत्याह-- छत्रिन्याय इति। तत्र ह्यच्छत्रिणामपि गमनस्य प्रत्यक्षोपलम्भाल्लक्षणया सर्वेषामपुयपादानाम्। अत्र पुनस्तेजोव्यतिरिक्तसद्भावे प्रमाणाभावात् कथं तन्न्याय इति। इमं पक्षं प्रतिक्षिपति-- नेति। तत्र हेतुमाह-- तथान्य त्रेति। ' पृथिवीमय आपोमयस्तेजामयः' इति जीवस्य संचरतस्सर्वभूतमयत्वश्रुतेरित्यर्थः। अत्र ' तासां त्रिवृतं त्रिवृतमेकैकां करवाणि ' इति त्रिवृत्करणश्रुतिमपि प्रमाणयति-- विश्वारम्भाये ति। सूत्रकारोऽपूममर्थं प्राहेति दर्शयति-- प्राचुर्या दिति। ' त्र्यांत्मकत्वात्तु भूयस्त्वात् ' इति सूत्रेणेत्यर्थः। तेनैकस्य भूतस्य कार्यकरत्वाभावाद् भूतान्तरसंसृष्टे तेजसि प्राणस्यसम्पद्यत इत्यवगन्तव्यमिति। अत्र पञ्चीकरणोपादानां पञ्चीकृतपञ्चभूतानामप्युपलक्षणम्। लोके हि देहाद्यारम्भो न पञ्चीकृतपञ्चभूतमात्रेण अपितु पञ्चीकृतपञ्चभूतोपादानेनेति स्फुटतरमुपलभ्यते॥
</details>

<details><summary>मूलम् - 9</summary>

तेजस्येवास्तु युक्तश्श्रिततनुभृदनस्तेजसीत्याद्यबाधात्  
छत्रिन्यायोऽपि नास्मिन्निति यदि न तथान्यत्र भूतान्तरोक्तेः।  
विश्वारम्भाय देवस्त्रिवृतमकृत च प्रागिमं भूतपूर्वं  
प्राचुर्यात्तत्तेदकव्यवहृतिरिति चासूत्रयत्पूर्वमेव॥
</details>
