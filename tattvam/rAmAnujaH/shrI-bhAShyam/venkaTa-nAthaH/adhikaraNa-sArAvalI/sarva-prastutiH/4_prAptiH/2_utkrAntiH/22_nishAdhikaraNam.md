+++
title = "22 निशाधिकरणम्"
+++


<details open><summary>विश्वास-प्रस्तुतिः - 21</summary>

21.सर्वेषामप्रशस्तं रजनिमरणमित्यह््नि योगी म्रियेत  
प्रेयाद्यद्येष रात्रौ न चरममरणं तद्भवेदित्ययुक्तम्।  
कर्म प्रारब्धकार्यं ह्यनियतसमयं क्षीयते तावदेवे-  
त्युक्तश्चास्मिन्विलम्बोऽहनि निशि च परं विद्यया सोऽश्नुतेऽतः॥
</details>

<details><summary>३४-तमाहोबिल-यतिः - 21</summary>

21.सर्वेषामित्यादि। रजनिमरणम् -- रात्रिमरणम्। सर्वेषाम् --विदुषामविदुषाञ्च।अप्रशस्तम् -निन्दितम्। इति -- हेतोः। योगी -- मुमुक्षुरूपासकः। अह्नि म्रियेत --अह्नयेव प्रमीयेत। एषः" -मुमुक्षुरुपासकः। रात्रौ प्रेयाद्यदि --रात्रौ म्रियेत चेत्।तत् -- रात्रौ मरणम्। चरममरणं न भवेत् --मोक्षार्थमरणं न भवेत्। इत्ययुक्तम् -- इति शङ्कनमयुक्तम्। प्रारब्धकार्यं कर्म अनियतसमयं हि क्षीयते -- यत्फलभोगेन विद्यावतोऽपि मुक्तिविलम्बः तत् फलप्रदानप्रवृत्तं कर्म अह्नि रात्रावित्यनिर्णेयकालं हि क्षयं प्राप्नोति। अस्मिन् -- विषये।तावदेवेत्युक्तो विलम्बश्च -- 'तस्य तावदेव चिरम्' इति श्रुत्या अनियतप्रारब्धकर्मावसानमात्रपर्यन्ततयोक्तो विलम्बश्च प्रमाणम्। अतः --कारणात्।अहनि निशिच -- कालनियमं विना अहनीव रात्रावपि। सः --मुमुक्षुरुपासकः।विद्यया --प्रायणआन्तमावृत्या निष्पन्नया ब्रह्मविद्यया साधनभूता। परम् -- स्वरूपगुणविभूतिभिस्सर्वोत्कृष्टं पुरुषोत्तमम्। अश्नुते -- प्राप्नोति॥
</details>

<details><summary>कुमार-वरदः - 21</summary>

21. निशि मृतस्य सूर्यकिरणसद्भावोऽस्तु नाम अथाप्यात्मविदां निशि मरणस्य शास्रेणैव प्रतिषिदद्धत्वात्तेषां निशि मरणमेव न सम्भवतीति शङ्क्या सङ्गतिः। तदर्थविचारस्तु---किं निशि मृतस्य विदुषो ब्रह्मप्राप्तिस्सम्भवति नेति। किं निशि मरणस्याधोगतिहेतुत्वं निशि मृतस्य ब्रह्मप्राप्त्यभावं ज्ञापयति नेति। निशिमरणनिन्दावचनं किं विद्वदविद्वत्साधारणमुताविद्वद्विषयमिति। अत्र पूर्वपक्षमाह--- सर्वेषा मिति। विदुषामविद्षाञ्च सर्वेषां रजनिमरणमप्रशस्तमिति अह्न्येव योगि म्रियेत एष योगि यदिरात्रौ प्रेयात् म्रियेत तन्मरणं चरममरण मेव न भवे दिति। तमिमं पूर्वपक्षं प्रतिक्षिपति--- अयुक्त मिति। प्रतिक्षेपमेव विवृणोति--- कर्मे ति। अयमर्थः---प्रारब्धकर्मावसाने मोक्ष इति हि निर्णीयम्, तच्च प्रारब्धावसानमनियतसमयमेव निशि वा दिवा वा जायते। अस्मिन्नर्थे ' तस्य तावदेव चिरम्' इति श्रुतिरेव प्रमाणमित्याह--- ताव दिति। अयमर्थः---कर्मावसानपर्यन्तमेव मोक्षविलम्ब उक्तः। तच्च कर्मावसानं ब्रह्मवित् प्राप्नोतीति॥
</details>

<details><summary>मूलम् - 21</summary>

21.सर्वेषामप्रशस्तं रजनिमरणमित्यह््नि योगी म्रियेत  
प्रेयाद्यद्येष रात्रौ न चरममरणं तद्भवेदित्ययुक्तम्।  
कर्म प्रारब्धकार्यं ह्यनियतसमयं क्षीयते तावदेवे-  
त्युक्तश्चास्मिन्विलम्बोऽहनि निशि च परं विद्यया सोऽश्नुतेऽतः॥
</details>

<details open><summary>विश्वास-प्रस्तुतिः - 22</summary>

22.यत्रैकस्यापवर्गः प्रतिनियततया गण्यते जातकक्षैः  
तत्स्यादन्त्यं शरीरं न तु भवति ततोऽप्यन्ययोगव्युदासः।  
न ह्यत्राप्यन्तकाले दिनरजनिभिदा देशभेदादि चैवं  
शव्यं कुर्वन्ति चास्मिन् यदुच यदुच नेत्यादि चैवं विभाव्यम्॥
</details>

<details><summary>३४-तमाहोबिल-यतिः - 22</summary>

22. यत्रैकस्येत्यादि।यत्र --शरीरे। एकस्य -- कस्यचिच्चेतनस्य। जातकज्ञैः -- जातकस्वरूपवेदिभिर्ज्योतिषिकैः।अपवर्गः --मोक्षः।प्रतिनियततया-- अवश्यम्भावितया।गण्यते -- व्ययस्थानतद्गुणटचिन्तनेन निश्चीयते।तच्छरीरं अन्त्यं स्यात् -- चरमशरीरं स्यात्।ततोऽपि --तावताऽपि।अन्ययोगव्युदासस्तु न भवति -- शरीरान्तरसम्बन्धनिषेधस्तु न सम्भवति।मध्ये मोक्षप्रतिबन्धककर्मानुष्ठाने शरीरान्तरसम्बन्धस्यापि सम्भवादिति भावः। अत्रापि --अस्मिन् तरमशरीरेऽपि। अन्तकाले -- मरणकाले। दिनरजनिभिदा -- दिवारात्र्योरह्ना मोक्षो रात्र्या तु न मोक्ष इति मोक्षसाधनत्वतदभावाभ्यां" भेदः। नहि -- नास्ति खलु। एवम् -- तन्न्यायेनैव। देशभेदादि च-- प्रशस्तकाश्यादिदेशे मरण एव मुक्तिः कुत्सितग्रामादिदेशे मरणे न मुक्तिः, एवमतिसारादिनैव मरणे मुक्तिः नतु विद्युदशनिसलिलादिभिः रोगान्तरैश्च मरणे मुक्तिरिति देशनिमित्तभेदादिकमपि नैव।अस्मिंश्च -- मुमुक्षुविषये।यदुच शव्यं कुर्वन्ति यदुच न -- शवसम्बन्धि संस्कारादिकं कर्मास्य पुत्रादयो नॉयदि च कुर्वन्ति यदि च ते तन्न कुर्वन्ति। इत्यादि च -- उक्तार्थप्रतिपादिकया 'अथख यदुचास्मिन् शव्यं कुर्वन्ति यदु च न तेऽर्चिषमेवाभिसम्भवन्ति' इत्यादिकया श्रुत्या प्रतिपन्नं शवसंस्कारादिकरणे अकरणे च ब्रह्मविदो मुक्तिर्लभ्यत एवेत्यादिकं ब्रह्मविद्वैभवञ्चे।एवम् --देशकालाद्यनियमन्यायेन। विभाव्यम् -- परचिन्तनीयमित्यर्थः॥
</details>

<details><summary>कुमार-वरदः - 22</summary>

22. चरमशरीराभिव्यञ्जकप्रमाणपूर्वकं चरमशरीरमुक्तवा तत्रापि दिनरजनिदेशकालनिमित्तादिनियमाभावं देहव्योगस्य दर्शयन् शव्यकर्मानुष्ठानेऽप्यध्यात्मविदामर्चिरादिमार्गेण गत्वापरमपुरुष- प्राप्तिमप्यावेदयति--- यत्रे ति। यत्र जातकज्ञैः पुरुषैर्यस्मिन् शरीरे कस्यचिदधिकारिणोऽ पवर्गः प्रतिनियततया गण्यते तदन्त्यं" शरीरं स्यात् । अथापि तावन्मात्रेण शरीरान्तरम नास्तीति निर्णेतुं न शक्यते मध्ये पापविशेषसम्भवेन जन्मान्तरस्यापि सम्भवादित्याह--- न त्वि ति। अत्र दिनरजनिभिदावद्देशादिभेदो नास्तीति दर्शयति- न ही त्यादिना। हि शब्देन दिवरजनिभिदाभावस्य पूर्वोक्तस्य द्दष्टान्तत्वेनोपादानमिदमिति दर्शयति। देशभेदादी ति---अस्मिन्देशे मरणमनेन निमित्तेन मरणमित्यादि च नास्ति यथा दिनरजनिभिदा नास्ति तद्वदित्यर्थः। एवंशवसम्बन्धिकर्मानुष्ठान- नियमोऽप्यध्यात्मविदामपवर्गप्राप्तावनपेक्षित इत्याह--- शव्य मिति। ' यदु चास्मिन् शव्यं कुर्वन्ति यदु च न तेऽर्चिषमेवाभिसम्भवन्ति' इत्यादिकं वाक्यं श्रूयते। एवं विभाव्यम्- एवमध्यात्मविद्विषयासाधारण- वाक्यमनुसन्धेयमित्यर्थः। ननु यद्यध्यात्मविदश्शव्यं कर्म नियमनाकर्तव्यं तर्हि तन्मरणे कदाचित् पुत्राश्शिष्याश्च तन्मरणानुबन्धि कर्मजातं न कुर्युः तथा च अलेपकसिद्धान्तप्रसङ्गः---न प्रसङ्गः। तत्पुत्राणामेव वैदिकानां तदुद्देशेन कृस्त्नकर्मकलापस्यानुष्ठेयत्वात्। तदननुष्ठानं तेषां विहितानुष्ठानपरित्यागेन प्रत्यवायस्स्यादित्यवश्यकर्तव्यमेव पुत्रादीनां पित्राद्युद्देशेन सर्वमपि कर्मजातम् अतो नालेपकमतप्रसङ्गः। यथा रामकृष्णादिविषये कुशलवाद्यनुष्ठतं कर्म स्वकुशलार्थमेव एवं मुक्तविषये पुत्राद्यनुष्ठितं कर्म स्वाभिवृद्धिहेतुरिति निरवद्यम्॥
</details>

<details><summary>मूलम् - 22</summary>

22.यत्रैकस्यापवर्गः प्रतिनियततया गण्यते जातकक्षैः  
तत्स्यादन्त्यं शरीरं न तु भवति ततोऽप्यन्ययोगव्युदासः।  
न ह्यत्राप्यन्तकाले दिनरजनिभिदा देशभेदादि चैवं  
शव्यं कुर्वन्ति चास्मिन् यदुच यदुच नेत्यादि चैवं विभाव्यम्॥
</details>
