+++
title = "01 जिज्ञासाधिकरणम्"

+++
श्रीः  
श्रीभगवद्रामानुजविरचितः वेदान्तसारः  
प्रथमाध्याये प्रथमः पादः  

समस्त-चिद्--अ-चिद्-वस्तु--शरीरायाखिलात्मने ।  
श्रीमते निर्मलानन्दोदन्वते विष्णवे नमः ॥  

परम-पुरुष-प्रसादात् वेदान्तसार उद्ध्रियते -  

जिज्ञासाधिकरणम् ॥ 1 ॥  

अथातो ब्रह्मजिज्ञासा ॥ 1 ॥  

अत्रायम् अथ-शब्द आनन्तर्ये वर्तते,  
**अतः**-शब्द-शिरस्कत्वात् ।  
**अतः**-शब्दश् च पूर्ववृत्तस्य हेतुभावे ।  
पूर्व-वृत्तं च कर्म-ज्ञानम् इति विज्ञायते,  
आरिप्सितस्य ब्रह्म-ज्ञानस्य वेदार्थ-विचारैक-देशत्वात् ।  

अधीत-वेदस्य हि पुरुषस्य,  
कर्म-प्रतिपादनोपक्रमत्वाद् वेदानां,  
कर्मविचारः प्रथमं कार्यः इति  
'अथातो धर्मजिज्ञासा' (पू.मी. 1.1.1) इत्युक्तम् ।  
कर्मणां च प्रकृति-विकृति-रूपाणां धर्मार्थ-काम-रूप--पुषार्थ-साधनता-निश्चयः  
'प्रभुत्वाद् आर्त्विज्यम्' (पू.मी. 12.4.35) इत्यन्तेन सूत्-रकलापेन संकर्षेण कृतः ।  

एवं वेदस्यार्थ-परत्वे कर्मणां च तद्-अर्थत्वे  
तेषां च केवलानां त्रि-वर्ग-फलत्वे निश्चिते सति,  
वेदैक-देश-भूत-वेदान्त-भागे केवल-कर्मणाम् अल्पास्थिर-फलत्वं  
ब्रह्म-ज्ञानस्य चानन्त-स्थिर-फलत्वम् आपाततो दृष्ट्वा,  

अनन्तरं मुमुक्षोर् अवधारित-परिनिष्पन्न--वस्तु-बोध-जनन--शब्द-शक्तेः  
पुरुषस्य ब्रह्म-बुभुत्सा जायत  
इति 'अथातो ब्रह्मजिज्ञासा',  
इति कर्मविचारानन्तरं  
तत एव हेतोर् ब्रह्म-विचारः कर्तव्य इत्युक्तं भवति ।  

तद् इदम् आह श्रुतिः - 

>  '**परीक्ष्य** लोकान् कर्म-चितान्  
> ब्राह्मणो **निर्वेदम् आयान्**  
> "नास्त्य् अकृतः कृतेन" +++(इति)+++।  
> तद्-विज्ञानार्थं  
> स गुरुम् **एवाभिगच्छेत्** समित्-पाणिः  
> श्रोत्रियं ब्रह्मनिष्ठम् ।  
> तस्मै स विद्वान्  
> **उपसन्नाय** सम्यक् प्रशान्त-चित्ताय शमान्विताय  
> येनाक्षरं पुरुषं **वेद**  
सत्यं **प्रोवाच** तां तत्त्वतो ब्रह्म-विद्याम् ।' (मुं.उ. 1.2.12) 

इति ।  
ब्राह्मणः वेदाभ्यास-रतः ।  
कर्म-चितान् कर्मणा संपादितान् लोकान् आराध्यक्षयिष्णुत्वेन क्षय-स्वभावान् कर्ममीमांसया परीक्ष्य ।  
अकृतः - नित्यः परमपुरुषः, कृतेन - कर्मणा न संपाद्य इति यो निर्वदमायात्,  
स तद्-विज्ञानार्थं गुरुम् एवाभिगच्छेत् समित्-पाणिः  
**श्रोत्रियं** - वेदान्त-वेदिनं,  
**ब्रह्मनिष्ठं** - साक्षात्-कृत--परम-पुरुष-स्वरूपम् ।  
स गुरुः सम्यग्-उपसन्नाय तस्मै  
**येन** - विद्या-विशेषेण, अक्षरं - सत्यं परम-पुरुषं विद्यात्,  
**तां ब्रह्मविद्यां प्रोवाच** - प्रब्रूयादित्यर्थः -  

"**स गुरुम् एवाभिगच्छेत्**,  
तस्मै स विद्वान् प्रोवाचे"त्य् अन्वयात्, अप्राप्तत्वाच्च,  
विधाव् अपि लिटो विधानात् -  
'छन्दसि लुङ्लङ्लिटः' (पा.सू. 3.4.6) इति ॥ 1 ॥