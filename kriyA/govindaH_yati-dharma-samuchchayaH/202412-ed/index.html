<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>रामानुजीये विश्वासटिप्पन्यः  | 202412 ed</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.143.0">
    
    
      <META NAME="ROBOTS" CONTENT="INDEX, FOLLOW">
    

    <link href="/rAmAnujIyam/kriyA/govindaH_yati-dharma-samuchchayaH/202412-ed/" rel="alternate" type="application/rss+xml" title="रामानुजीये विश्वासटिप्पन्यः" />
    <link href="/rAmAnujIyam/kriyA/govindaH_yati-dharma-samuchchayaH/202412-ed/" rel="feed" type="application/rss+xml" title="रामानुजीये विश्वासटिप्पन्यः" />

    <meta property="og:url" content="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/">
  <meta property="og:site_name" content="रामानुजीये विश्वासटिप्पन्यः">
  <meta property="og:title" content="202412 ed">
  <meta property="og:description" content="यादवप्रकाशविरचितः
यतिधर्मसमुच्चयः
प्रथमं पर्व
पारिव्राज्यविधिः
ओङ्कारो वाचको यस्य योगकाले श्रुतो हरेः ।
तं श्रुतिश्रेणिनिःश्रेणिश्रयणीयं श्रयामहे ॥ १.१ ॥
श्रीमाञ् जयति लोकानां नायको गरुडध्वजः ।
पाषण्डेभ्यस् त्रयी त्राता येन प्राग् यतिलिङ्गिना ॥१.२ ॥
सन्न्यासविषयाः सर्वाः समाहृत्य श्रुतिस्मृतीः ।
क्रियते यादवेनायं यतिधर्मसमुच्चयः ॥ १.३ ॥
विधिः कर्तृदशा लिङ्गं प्रयोगो मुख्यकर्म च ।
अहोरात्रक्रियाचारो लिङ्गधर्मा गतिस्थितिः ॥ १.४ ॥
प्रायश्चित्तानि संस्कार इत्य् एकादशपर्वकः ।
यतिधर्मः क्रमाद् अत्र धर्मशास्त्रेभ्य उद्धृतः ॥१.५ ॥
वक्तारो धर्मशास्त्राणां मनुर् विष्णुर् यमो ऽङ्गिराः ।
वसिष्ठदक्षसंवर्तशातातपपराशराः ॥ १.६ ॥
कात्यायनोशनोव्यासा आपस्तम्बो बृहस्पतिः ।">
  <meta property="og:locale" content="en_us">
  <meta property="og:type" content="article">
    <meta property="article:section" content="kriya">

  <meta itemprop="name" content="202412 ed">
  <meta itemprop="description" content="यादवप्रकाशविरचितः
यतिधर्मसमुच्चयः
प्रथमं पर्व
पारिव्राज्यविधिः
ओङ्कारो वाचको यस्य योगकाले श्रुतो हरेः ।
तं श्रुतिश्रेणिनिःश्रेणिश्रयणीयं श्रयामहे ॥ १.१ ॥
श्रीमाञ् जयति लोकानां नायको गरुडध्वजः ।
पाषण्डेभ्यस् त्रयी त्राता येन प्राग् यतिलिङ्गिना ॥१.२ ॥
सन्न्यासविषयाः सर्वाः समाहृत्य श्रुतिस्मृतीः ।
क्रियते यादवेनायं यतिधर्मसमुच्चयः ॥ १.३ ॥
विधिः कर्तृदशा लिङ्गं प्रयोगो मुख्यकर्म च ।
अहोरात्रक्रियाचारो लिङ्गधर्मा गतिस्थितिः ॥ १.४ ॥
प्रायश्चित्तानि संस्कार इत्य् एकादशपर्वकः ।
यतिधर्मः क्रमाद् अत्र धर्मशास्त्रेभ्य उद्धृतः ॥१.५ ॥
वक्तारो धर्मशास्त्राणां मनुर् विष्णुर् यमो ऽङ्गिराः ।
वसिष्ठदक्षसंवर्तशातातपपराशराः ॥ १.६ ॥
कात्यायनोशनोव्यासा आपस्तम्बो बृहस्पतिः ।">
  <meta itemprop="wordCount" content="23175">
  <meta name="twitter:card" content="summary">
  <meta name="twitter:title" content="202412 ed">
  <meta name="twitter:description" content="यादवप्रकाशविरचितः
यतिधर्मसमुच्चयः
प्रथमं पर्व
पारिव्राज्यविधिः
ओङ्कारो वाचको यस्य योगकाले श्रुतो हरेः ।
तं श्रुतिश्रेणिनिःश्रेणिश्रयणीयं श्रयामहे ॥ १.१ ॥
श्रीमाञ् जयति लोकानां नायको गरुडध्वजः ।
पाषण्डेभ्यस् त्रयी त्राता येन प्राग् यतिलिङ्गिना ॥१.२ ॥
सन्न्यासविषयाः सर्वाः समाहृत्य श्रुतिस्मृतीः ।
क्रियते यादवेनायं यतिधर्मसमुच्चयः ॥ १.३ ॥
विधिः कर्तृदशा लिङ्गं प्रयोगो मुख्यकर्म च ।
अहोरात्रक्रियाचारो लिङ्गधर्मा गतिस्थितिः ॥ १.४ ॥
प्रायश्चित्तानि संस्कार इत्य् एकादशपर्वकः ।
यतिधर्मः क्रमाद् अत्र धर्मशास्त्रेभ्य उद्धृतः ॥१.५ ॥
वक्तारो धर्मशास्त्राणां मनुर् विष्णुर् यमो ऽङ्गिराः ।
वसिष्ठदक्षसंवर्तशातातपपराशराः ॥ १.६ ॥
कात्यायनोशनोव्यासा आपस्तम्बो बृहस्पतिः ।">
<script type="text/javascript">
    
    let baseURL = "https:\/\/vishvAsa.github.io\/rAmAnujIyam\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022build_img\u0022:\u0022https:\/\/github.com\/vishvAsa\/rAmAnujIyam\/actions\/workflows\/build.yml\/badge.svg\u0022,\u0022build_url\u0022:\u0022https:\/\/github.com\/vishvAsa\/rAmAnujIyam\/actions\/workflows\/build.yml\u0022,\u0022contactlink\u0022:\u0022https:\/\/github.com\/vishvAsa\/rAmAnujIyam\/issues\/new\u0022,\u0022env\u0022:\u0022production\u0022,\u0022fullsearchurl\u0022:\u0022\/full_search\u0022,\u0022githubeditmepathbase\u0022:\u0022https:\/\/github.com\/vishvAsa\/rAmAnujIyam\/edit\/content\/\u0022}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022footernav\u0022:\u0022top_bar\u0022,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022topnav\u0022:\u0022top_bar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022url\u0022:\u0022recdir:\/\/\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022संस्कारः\u0022,\u0022url\u0022:\u0022..\/devaH\/\u0022},{\u0022title\u0022:\u0022आगमः\u0022,\u0022url\u0022:\u0022..\/AgamaH\/\u0022},{\u0022title\u0022:\u0022आगमः शैवः\u0022,\u0022url\u0022:\u0022..\/AgamaH_shaivaH\/\u0022},{\u0022title\u0022:\u0022आगमः वैष्णवः\u0022,\u0022url\u0022:\u0022..\/AgamaH_vaiShNavaH\/\u0022},{\u0022title\u0022:\u0022रामानुजीयम्\u0022,\u0022url\u0022:\u0022..\/rAmAnujIyam\/\u0022},{\u0022title\u0022:\u0022माध्वम्\u0022,\u0022url\u0022:\u0022..\/mAdhvam\/\u0022},{\u0022title\u0022:\u0022आगमः ब्राह्मः\u0022,\u0022url\u0022:\u0022..\/AgamaH_brAhmaH\/\u0022},{\u0022title\u0022:\u0022कल्पान्तरम्\u0022,\u0022url\u0022:\u0022..\/kalpAntaram\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022वेदाः\u0022,\u0022url\u0022:\u0022..\/vedAH\/\u0022},{\u0022title\u0022:\u0022वेदाः - ऋक्\u0022,\u0022url\u0022:\u0022..\/vedAH_Rk\/\u0022},{\u0022title\u0022:\u0022वेदाः - यजुः\u0022,\u0022url\u0022:\u0022..\/vedAH_yajuH\/\u0022},{\u0022title\u0022:\u0022वेदाः - साम\u0022,\u0022url\u0022:\u0022..\/vedAH_sAma\/\u0022},{\u0022title\u0022:\u0022पुराणम्\u0022,\u0022url\u0022:\u0022..\/purANam\/\u0022},{\u0022title\u0022:\u0022पुराणम् वैष्णवम्\u0022,\u0022url\u0022:\u0022..\/purANam_vaiShNavam\/\u0022},{\u0022title\u0022:\u0022महाभारतम्\u0022,\u0022url\u0022:\u0022..\/mahAbhAratam\/\u0022},{\u0022title\u0022:\u0022रामायणम्\u0022,\u0022url\u0022:\u0022..\/rAmAyaNam\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvyam\/\u0022},{\u0022title\u0022:\u0022ಕನ್ನಡ\u0022,\u0022url\u0022:\u0022..\/kannaDa\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022त्रिपिटकम्\u0022,\u0022url\u0022:\u0022..\/tipiTaka\/\u0022},{\u0022title\u0022:\u0022पाळयः\u0022,\u0022url\u0022:\u0022..\/pALi\/\u0022},{\u0022title\u0022:\u0022भाषान्तरम्\u0022,\u0022url\u0022:\u0022..\/bhAShAntaram\/\u0022},{\u0022title\u0022:\u0022English Lit\u0022,\u0022url\u0022:\u0022..\/english\/\u0022},{\u0022title\u0022:\u0022Book pub\u0022,\u0022url\u0022:\u0022..\/book-pub\u0022}],\u0022title\u0022:\u0022सङ्ग्रहान्तरम्\u0022},{\u0022contents\u0022:[{\u0022title\u0022:\u0022Tags\u0022,\u0022url\u0022:\u0022\/tags\/\u0022},{\u0022title\u0022:\u0022Categories\u0022,\u0022url\u0022:\u0022\/categories\/\u0022}],\u0022title\u0022:\u0022प्रकीर्णम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022..\/\u0022},{\u0022title\u0022:\u0022\\u003ci class=\\\u0022fas fa-hand-holding-heart\\\u0022\\u003e\\u003c\/i\\u003eDonate Via Vishvas\u0022,\u0022url\u0022:\u0022https:\/\/vishvAsa.github.io\/interests\/dharma-via-vishvas\/\u0022}],\u0022title\u0022:\u0022भागाः\u0022}}");
    
    var pageRelUrlTree = {};
</script>

    
    <script type="text/javascript">
  let pageVars = {};
  pageVars.pageUrlMinusBasePath = "\/rAmAnujIyam\/kriyA\/govindaH_yati-dharma-samuchchayaH\/202412-ed\/".replace(basePath, "/");
  pageVars.pageParams = {};
  pageVars.pageSource = "kriyA\/govindaH_yati-dharma-samuchchayaH\/202412-ed.md";
  console.log(pageVars.pageSource);
  var pageDefaults;
  for (let possiblePageDefaults of pageDefaultsList) {
    if (pageVars.pageSource.startsWith(possiblePageDefaults.scope.pathPrefix)) {
      pageDefaults = possiblePageDefaults.values
    }
  }
    
</script>


    <script src="/rAmAnujIyam/webpack_dist/uiLib-bundle.js"></script>







    <link rel="stylesheet" href="/rAmAnujIyam/webpack_dist/uiLib.css">
<link rel="stylesheet" href="/rAmAnujIyam/css/uiLibPrint.css" media="print" >
<link rel="stylesheet" href="/rAmAnujIyam/css/fonts.css" >
<link rel="stylesheet" href="/rAmAnujIyam/css/@fortawesome/fontawesome-free/css/solid.min.css">

<link rel="stylesheet" href="/rAmAnujIyam/css/@fortawesome/fontawesome-free/css/fontawesome.min.css">


<link rel="alternate" hreflang="sa-Deva" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/" />
<link rel="alternate" hreflang="sa-Deva" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=devanagari" />

<link rel="alternate" hreflang="sa-Knda" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=kannada" />
<link rel="alternate" hreflang="sa-Mlym" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=malayalam" />
<link rel="alternate" hreflang="sa-Telu" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=telugu" />
<link rel="alternate" hreflang="sa-Taml-t-sa-Taml-m0-superscript" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=tamil_superscripted" />
<link rel="alternate" hreflang="sa-Taml" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=tamil" />
<link rel="alternate" hreflang="sa-Gran" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=grantha" />

<link rel="alternate" hreflang="sa-Gujr" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=gujarati" />
<link rel="alternate" hreflang="sa-Guru" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=gurmukhi" />
<link rel="alternate" hreflang="sa-Shar" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=sharada" />
<link rel="alternate" hreflang="sa-Dogr" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=dogra" />
<link rel="alternate" hreflang="sa-Phag" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=phags_pa" />
<link rel="alternate" hreflang="sa-Tibt" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=tibetan" />
<link rel="alternate" hreflang="sa-Sidd" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=siddham" />
<link rel="alternate" hreflang="sa-Newa" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=newa" />
<link rel="alternate" hreflang="sa-Modi" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=modi" />
<link rel="alternate" hreflang="sa-Tirh" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=tirhuta_maithili" />
<link rel="alternate" hreflang="sa-Gong" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=gondi_gujala" />
<link rel="alternate" hreflang="sa-Gonm" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=gondi_masaram" />


<link rel="alternate" hreflang="sa-Orya" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=oriya" />
<link rel="alternate" hreflang="sa-Beng-t-sa-Beng-m0-assamese" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=assamese" />
<link rel="alternate" hreflang="sa-Beng" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=bengali" />
<link rel="alternate" hreflang="sa-Mtei" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=manipuri" />
<link rel="alternate" hreflang="sa-Sinh" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=sinhala" />
<link rel="alternate" hreflang="sa-Limb" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=limbu" />
<link rel="alternate" hreflang="sa-Lepc" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=lepcha" />


<link rel="alternate" hreflang="sa-Cyrl" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=cyrillic" />
<link rel="alternate" hreflang="sa-Latn-t-sa-Zyyy-m0-iso" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=iso" />
<link rel="alternate" hreflang="sa-Latn-t-sa-Zyyy-m0-iast" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=iast" />
<link rel="alternate" hreflang="sa-Aran" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=urdu" />
<link rel="alternate" hreflang="sa-Avst" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=avestan" />

<link rel="alternate" hreflang="sa-Brah" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=brahmi" />
<link rel="alternate" hreflang="sa-Khar" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=kharoshthi" />
<link rel="alternate" hreflang="sa-Zanb" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=zanbazar_square" />
<link rel="alternate" hreflang="sa-Bhks" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=bhaiksuki" />

<link rel="alternate" hreflang="sa-Bali" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=balinese" />
<link rel="alternate" hreflang="sa-Java" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=javanese" />
<link rel="alternate" hreflang="sa-Laoo" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=lao" />
<link rel="alternate" hreflang="sa-Laoo-t-sa-Laoo-m0-Laopali" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=lao_pali" />
<link rel="alternate" hreflang="sa-Mymr" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=burmese" />
<link rel="alternate" hreflang="sa-Mymr-t-sa-Mymr-m0-Mon" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=mon" />
<link rel="alternate" hreflang="sa-Cham" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=cham" />
<link rel="alternate" hreflang="sa-Khmr" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=khmer" />
<link rel="alternate" hreflang="sa-Thai" href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/?transliteration_target=thai" />

  </head>

  <body class="ma0 bg-near-white">
    


    
<header class="p-1 bg-yellow noPrint">
    <nav role="navigation" class="col">
      <div id="div_top_bar" class="row">
        <div class="col-md-3 justify-content-start">
          <a  href="/" class="btn col border">
            <i class="fas fa-gopuram ">रामानुजीये विश्वासटिप्पन्यः <br/> 202412 ed</i>
          </a>
        </div>
        <div id="div_top_bar_right" class="col-md-auto d-flex justify-content-center">
          <button class="btn btn-light"  href="#transliterationDropdown" data-toggle="collapse">
            ✍
          </button>
          <select id="transliterationDropdown" size="1" class="collapse" onchange="module_uiLib.default.content.updateTransliteration()">
            <optgroup label="🌍">
              <option value="iso">āISO</option>
              <option value="iso_vedic">āi-āu</option>
              <option value="cyrillic">пу</option>
              <option value="urdu">نس</option>
              <option value="??">🌍??</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          <div>
          <button class="btn btn-outline-secondary btn-sm"  href="#transliterationDropdownAlt" data-toggle="collapse">
          (✍)
          </button>
          <select id="transliterationDropdownAlt" size="1"  style="font-size:12px" class="bg-light-yellow collapse" onchange="module_uiLib.default.content.updateTransliteration()">
            <optgroup label="🌍">
              <option value="iso">āISO</option>
              <option value="iso_vedic">āi-āu</option>
              <option value="cyrillic">пу</option>
              <option value="urdu">نس</option>
              <option value="??">🌍??</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          </div>
          <div class="row col d-flex  dropdown">
            <button class="btn btn-secondary-outline btn-sm dropdown-toggle" type="button" data-toggle="dropdown" aria-haspopup="true" aria-expanded="false">
              A±
            </button>
            <div class="dropdown-menu" aria-labelledby="dropdownMenuButton">
            <a class="btn btn-secondary btn-sm" onclick="module_uiLib.changeTextSize(2)">A+</a>
            <a class="btn btn-secondary btn-sm" onclick="module_uiLib.changeTextSize(-2)">A-</a>
            </div>
          </div>
          <button class="btn btn-light btn-sm"  href="#commentStyleDropdown" data-toggle="collapse">
            🗨
          </button>
          <select id="commentStyleDropdown" class="collapse" size="1" onchange="module_uiLib.default.content.updateCommentStyleFromDropdown()">
            <option value="on">✔</option>
            <option value="hidden">✗</option>
          </select>
          <div><a id="expandAllButton" class="btn btn-secondary" onclick="module_uiLib.default.query.setParamsAndGo({'expandDetails': '.*'})">↕️️</a></div>
          <div id="printStyleDiv" class="row col d-flex  dropdown">
          <button class="btn btn-light btn-sm dropdown-toggle"  href="#printStyleDropdown" data-toggle="dropdown" aria-haspopup="true" aria-expanded="false">
          🖨
          </button>
            <div class="dropdown-menu col" aria-labelledby="printStyleDropdown">
              <div class="row justify-content-center">
                <p>Cols:</p>
                <input type="number" min="1" max="10" value="2" step="1" id="tbColumns" style="width: 3ch;"  accesskey="c"/>
              </div>
              <div class="row justify-content-center">
                <p>A±:</p> <input type="text" id="tbBodyFontSize" value="0.4cm" style="width: 6ch;"  accesskey="f"></input>
              </div>
              <div class="row justify-content-center">
                <p>Incl:</p> <input checked type="checkbox" id="tbIncludeStyle" value="on"></input>
                <button id="btnPrintStyle" onclick="module_uiLib.default.content.updatePrintStyle()">🖨
                </button>
              </div>
            </div>
        </div>
        </div>
        <div id="audioDiv" class="row col d-flex  dropdown">
          <button class="btn btn-secondary-outline btn-sm dropdown-toggle" type="button" id="audioDropdownMenuButton" data-toggle="dropdown" aria-haspopup="true" aria-expanded="false">
            🎧
          </button>
          <div class="dropdown-menu" aria-labelledby="dropdownMenuButton">
          <a id="speakerButton" class="btn btn-outline-secondary btn-sm" onclick="module_uiLib.default.content.handleSpeakToggle()">⏯</a>
          <button id="speakerPauseButton" class="btn btn-outline-secondary btn-sm">⏸</button>
            <div id="audioOptionsDiv" class="row justify-content-center" >
              <div>
                <p class="lead">Vol</p>
                <input type="range" min="0" max="1" value="1" step="0.1" id="volume" />
                <span id="volume-label" class="ms-2">1</span>
              </div>
              <div class="mx-5">
                <p class="lead">Rate</p>
                <input type="range" min="0.1" max="10" value="1" id="rate" step="0.1" />
                <span id="rate-label" class="ms-2">1</span>
              </div>
              <div>
                <p class="lead">Pitch</p>
                <input type="range" min="0" max="2" value="1" step="0.1" id="pitch" />
                <span id="pitch-label" class="ms-2">1</span>
              </div>
            </div>
          </div>
        </div>
        <a href="/full_search"  class="btn btn-light btn-sm">🥽🔦</a>
        <div class="row col  d-flex justify-content-center">
          <div><a id="previousPage" href="" class="btn btn-secondary">###<i class="fas fa-caret-left"></i></a></div>
          <div ><a id="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
        <ul id="top-bar-right-custom" class="list-group list-group-horizontal">
        </ul>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border noPrint " id="sidebar">
          <div id="fastSearch">
              <datalist id="pageDataList"></datalist>
              <input id="searchInput" placeholder="शीर्षिकान्विष्यताम्" list="pageDataList" onchange="module_uiLib.default.navigation.pageLoader()">
          </div>
          <details open  class="bg-light-gray" >
              <summary id="sidebarToggleLink" onclick="module_uiLib.default.navigation.sidebarToggleHandler()">
            Menu
              </summary>
              <ul id="sidebarBody" class="list pl2 p-0 bg-yellow">
              </ul>
          </details>
      </aside>
      <main class="col p-3" role="main" data-pagefind-body>
        
<header class='border d-flex justify-content-between'>
    <h1 id="202412 ed">202412 ed</h1>
    
    <a id="editLink" class="btn btn-primary noPrint"  href="https://github.com/vishvAsa/rAmAnujIyam/edit/content/kriyA/govindaH_yati-dharma-samuchchayaH/202412-ed.md"><i class="fas fa-edit"></i></a>
    
</header>
<article>
  <aside id="toc_card" class="card border noPrint ">
    <details id="toc_header">
        <summary>What's in this page?</summary>
      <div id="toc_body" class="p-0">
        
        <ul id="toc_ul" class="list p-0">
        </ul>
      </div>
    </details>
    <div id="progressBarDiv" class="row d-flex justify-content-center">
      🐎💪<progress id="progressLoading" value="0" max="100"> 32% </progress>
    </div>
  </aside>
  <div id="post_content">
  <p><strong>यादवप्रकाशविरचितः</strong></p>
<p><strong>यतिधर्मसमुच्चयः</strong></p>
<p><strong>प्रथमं पर्व</strong></p>
<p><strong>पारिव्राज्यविधिः</strong></p>
<blockquote>
<p>ओङ्कारो वाचको यस्य योगकाले श्रुतो हरेः ।<br>
तं श्रुतिश्रेणिनिःश्रेणिश्रयणीयं श्रयामहे ॥ १.१ ॥<br>
श्रीमाञ् जयति लोकानां नायको गरुडध्वजः ।<br>
पाषण्डेभ्यस् त्रयी त्राता येन प्राग् यतिलिङ्गिना ॥१.२ ॥<br>
सन्न्यासविषयाः सर्वाः समाहृत्य श्रुतिस्मृतीः ।<br>
क्रियते <strong>यादवेना</strong>यं <strong>यतिधर्मसमुच्चयः</strong> ॥ १.३ ॥<br>
विधिः कर्तृदशा लिङ्गं प्रयोगो मुख्यकर्म च ।<br>
अहोरात्रक्रियाचारो लिङ्गधर्मा गतिस्थितिः ॥ १.४ ॥<br>
प्रायश्चित्तानि संस्कार इत्य् एकादशपर्वकः ।<br>
यतिधर्मः क्रमाद् अत्र धर्मशास्त्रेभ्य उद्धृतः ॥१.५ ॥<br>
वक्तारो धर्मशास्त्राणां <strong>मनुर् विष्णुर् यमो ऽङ्गिराः</strong> ।<br>
<strong>वसिष्ठदक्षसंवर्तशातातपपराशराः</strong> ॥ १.६ ॥<br>
<strong>कात्यायनोशनोव्यासा आपस्तम्बो बृहस्पतिः ।</strong></p></blockquote>
<p><strong>हारीतशङ्खलिखितयाज्ञवल्क्यात्रिगौतमाः ॥ १.७ ॥</strong></p>
<p><strong>बोधायनो वृद्धदक्षः काश्यपः कपिलः क्रतुः ।</strong></p>
<p><strong>शाण्डिल्यो वृद्धजाबालो दत्तात्रेयश् च देवलः ॥ १.८ ॥</strong></p>
<p><strong>गार्ग्यो वृद्धवसिष्ठश् च विश्वामित्रश् च गालवः ।</strong></p>
<p><strong>मेधातिथिर् भरद्वाजो जमदग्निश् च शौनकः ।</strong></p>
<p><strong>पैठीनसिः सत्यकामो वायुश्</strong> चेत्येवमादयः ॥ १.९ ॥</p>
<blockquote>
<p>एषां शास्त्रेषु सन्न्यासप्रदेशेष्व् एव सञ्चितः ।<br>
धर्मो ऽयं नान्यदेशेषु नेतिहासपुराणयोः ॥ १.१० ॥</p></blockquote>
<p>तत्र सन्न्यासविधिर् अस्ति वा न वेति निरूप्यते ॥१.११ ॥ तत्र <u>केचिद्</u> आहुः । श्रुताव् अदृष्टत्वात् श्रुतिविरोधे स्मृतीनाम् अप्रामाण्यात् नस्त्य् एवेति ॥ १.१२ ॥ तथा च <strong>गौतमः</strong>:</p>
<blockquote>
<p>ऐकाश्रम्यं त्व् आचार्याः प्रत्यक्षविधानाद् गार्हस्थ्यस्येति [ग्ध् ३.३६] ॥ १.१३ ॥</p></blockquote>
<p>आह <strong>बोधायनः</strong> ।</p>
<blockquote>
<p>तस्य ह वा एतस्य चतुर्धा विभेदम् एक आहुः । अदृष्टार्थम् एव चत्वार इति कर्मवाद ऐष्टिकसौमिकपाशुकदार्विकहौमिकानाम् । तद् एषा भवन्ति । ब्रह्मचारी गृहस्थो वानप्रस्थः परिव्राजक इति । ब्रह्मचारी गुरुशुश्रूषुरामरणात् । वानप्रस्थो वैखानसशास्त्रसमुदाचारेण वने मूलफलाशी तपःशीलः श्रामणकेनाग्निं समाधाय सवनेषूदकम् उपस्पृशेत् । अग्राम्यभोजी भैक्षम् अप्य् उपयुञ्जीत । ग्रामं च न प्रविशेत् । जटिलश् चीराजिनवासा नातिसंवत्सरं भुञ्जीत । परिव्राजकः परित्यज्य बन्धून् अपरिग्रहः परिव्रजेत् । अरण्यं गत्वा मुण्डः शिखी वा कौपीनाच्छादनो वर्षास्व् एकत्रस्थः । काषायवासाः सन्नमुसले व्यङ्गारे भुक्तजने निवृत्ते शरावसम्पाते भिक्षेत । वाङ्मनःकायदण्डैर् भूतानाम् अद्रोही । पवित्रभृच् छौचार्थम् उद्धृताभिर् अद्भिः कार्यं कुर्यात् । अपविध्य दैविकाग्निकर्माण्य् उभयतः परिच्छिन्ना मध्यमं संश्लिष्यामह इति ब्रुवन्तः । ऐकाश्रम्यं त्व् आचार्या अप्रजननत्वाद् इतरेषाम् । तत्रोदाहरन्ति ।<br>
प्राह्लादिर् वै कापिलो नामासुरिर् आस । स एतान् भेदांश् चकार देवैः स्पर्धमानः । तस्मान् मनीषी नाद्रियेतेति ।<br>
दृष्टार्थत्वात् । तद् एषाप्य् अनूद्यते ।<br>
एष नित्यो महिमेति । [त्ब् ३.१२.९.७–८]<br>
स ब्रूयात् ।<br>
येन सूर्यस् तपति ॥ । साम्पराय इति [त्ब् ३.१२.९.७] ।<br>
इमे ये नार्वाङ् न परश् चरन्ति न ब्राह्मणासो न सुतेकरासः ।<br>
त एते वाचम् अभिपद्य पापया सिरीस्तन्त्रं तन्वते अप्रजज्ञय इति [र्व् १०.७१.९] ॥ प्रजाभिर् अग्ने अमृतत्वम् अश्याम् [र्व् ५.४.१०] ।<br>
जायमानो वै ब्राह्मणस् त्रिभिर् ऋणवा जायते । ब्रह्मचर्येणर्षिभ्यो यज्ञेन देवेभ्यः प्रजया पितृभ्य इति [त्स् ६.३.१०.५] ।<br>
एवम् ऋणसंयोगवादीन्य् असङ्ख्यातानि भवन्ति निषेधाश् च [ब्ध् २.११.९–३३] ॥ १.१४ ॥</p></blockquote>
<p><strong>आपस्तम्बः</strong> ।</p>
<blockquote>
<p>त्रयीं विद्यां ब्रह्मचर्यं प्रजातिं श्रद्धां तपो यज्ञम् अनुप्रदानम् । य एतानि कुर्वते तैर् इत् सह स्मो रजो भूत्वा ध्वंसते ऽन्यत् प्रशंसन्न् इति [अप्ध् २.२४.८]<br>
॥ १.१५ ॥</p></blockquote>
<p>तस्मात् श्रुताव् अदृष्टत्वात् प्रत्यक्षश्रुतिविरोधे स्मृतीनाम् अप्रामाण्यान् न सन्त्य् ऊर्ध्वरेतस आश्रमा इति ॥ १.१६ ॥</p>
<p><u>अथ स्यात्</u> । अस्ति श्रुतिर् वाजसनेयिनां प्रत्यक्षा ।</p>
<blockquote>
<p>एतम् एव प्रव्राजिनो लोकम् इच्छन्तः प्रव्रजन्तीति [बउ ४.४.२२] ।<br>
तस्माद् ब्राह्मणः पाण्डित्यं निर्विद्य बाल्येन तिष्ठासेत् । बाल्यं च पाण्डित्यं च निर्विद्याथ मुनिर् इति च [बउ ३.५.१] ॥ १.१७ ॥</p></blockquote>
<p>आचारं च दर्शयति ।</p>
<blockquote>
<p>एतद् ध स्म वै पूर्वे विद्वांसः प्रजां न कामयन्ते । किं प्रजया करिष्यामो येषां नो ऽयम् आत्मायं लोक इति [बउ ४.४.२२] ।<br>
अहिओत्रं न जुहुवाञ् चक्रिर इति च ॥ १.१८ ॥</p></blockquote>
<p><u>अत्रोच्यते</u> । किं पारिव्राज्यं पुरुषार्थं विधीयते उत पाणिग्रहणादिवद् अनुष्ठानान्तरार्थम् । पुरुषार्थत्वे तु स स्वर्गः स्याद् इति [प्म्स् ४.३.७.१५] न्यायेन स्वर्गार्थं वा स्याद् अन्यार्थं वा । न तावत् स्वर्गार्थम् अपवर्गप्रकरणविरोधात् । तथा हि सर्वत्रापवर्गप्रकरण एव पारिव्राज्यं विधीयते । तेनापवर्गप्रकरण एव कथञ्चित् सम्बन्धो वाच्यः । सो ऽपि वा न शक्यते वक्तुं ज्ञानाद् एवापवर्गश्रुतेः ।</p>
<blockquote>
<p>तम् एवं विदित्वाति मृत्युम् एति । नान्यः पन्था विद्यते ऽयनायेति [व्स् ३१.१८] ।<br>
विद्ययैव तदारोहति यत्र कामाः पराहताः ।<br>
न तत्र दक्षिणा यन्ति नाविद्वांस स्तपस्विन इति [स्ब् १०.५.४.१६] ॥ १.१९॥</p></blockquote>
<p><u>अथ</u> ज्ञानानुष्ठानाङ्गत्वेन विधीयत इति मतम् ।</p>
<p><u>नैतत्</u> । ज्ञानानुष्ठानं गृहस्थानाम् अपि सम्भवतीति न तदर्थम् आश्रमान्तरविधिः कल्प्यः । कल्प्यमानो ऽपि नाश्रमान्तरं प्रापयेत् । किं त्व् आहिताव्रितवद् गृहस्थानाम् एव किञ्चित् पारिव्राज्यं नाम व्रतं विदध्यात् । तच् च प्रवृत्तगार्हस्थ्याविरोधी कश्चित् सङ्गत्यागात्मको धर्म इति गम्यते । स्मृतिषु दृष्टानां धर्माणां श्रुतिविरोधान् न सङ्ग्रहः । न च पारिव्राज्यशब्द एवाश्रमान्तरवचनो ऽन्यत्र प्रसिद्धः अश्रौतत्वप्रसङ्गात् । तथा च स्मृतिप्रसिद्धं पारिव्राज्यम् इयं श्रुतिर् विद्यास्तुतये ऽनुवदतीति स्याद् इत्थं महीयसी विद्या यद्बलाद् विहितान्य् अपि कर्माणि परित्यजन्तो न प्रत्यवयन्तीति ॥ १.२० ॥</p>
<p>तस्माद् अग्निहोत्रादिवद् असाधारणस्य गृहस्थेष्व् असम्भवतः श्रौतस्याश्रमधर्मस्याभावात् भिक्षाटनादीनां च सन्ध्यावन्दनादिवद् आचारत्वेनाश्रमधर्मार्थत्वात् स्वयम् आश्रमधर्मत्वानुपपत्तेः न पारिव्राज्यं नामाश्रमो ऽस्तीति <u>केचिद् आचार्या मन्यन्ते</u> ॥१.२१ ॥</p>
<p><u>अत्रोच्यते</u> । अस्त्य् असाधारणो धर्मो ज्ञानयोगो नाम । तथा हि सत्यादीनि मानसान्तानि कर्माण्य् उपन्यस्य</p>
<blockquote>
<p>तस्मान् न्यासम् एषां तपसाम् अतिरिक्तम् आहुः [म्नु ५३८] ।</p></blockquote>
<p>इति श्रुत्या सन्न्यासं विधाय</p>
<blockquote>
<p>आत्मानं युञ्जीत [म्नु ५४०] ।</p></blockquote>
<p>इति न्यासशब्दवाच्यं ज्ञानयोगं विधत्ते । ज्ञानयोगो नाम केवलस्य ज्ञानमात्रस्यानुष्ठानम् । न ह्य् असौ गृहस्थानां सम्भवति अहिओत्रादेर् अप्य् अनुष्ठेयत्वात् । अतस् तेषां कर्मयोग एव । कर्मयोगो नाम ज्ञानकर्मसमुच्चयानुष्ठानम् ततो मोक्षः । परिव्राजकानां तु ज्ञानयोगाद् एव मोक्षः । अत एषां कर्माभावात् कर्मसम्पादनं परेण दर्शयति,</p>
<blockquote>
<p>तस्यैवं विदुषो यज्ञस्यात्मा [म्नु ५४३] ।</p></blockquote>
<p>इत्य् अनुवाकेन इयम् अप्य् अहन्य् अहन्य् अनुष्ठेयैव परिव्राजकस्य विधीयते । न स्तुतिमात्रम् अपूर्वत्वात् ॥ १.२२ ॥</p>
<p><u>ननु</u> परिव्राजकानाम् अपि सन्ध्यावन्दनादिकर्माणि सन्ति ।</p>
<p>सत्यम् । तेषां समाचारत्वात् आश्रमधर्मार्थत्वम् एव न मोक्षार्थत्वम् । मोक्षार्थं तु ज्ञानयोग एव । तदर्थानि सन्ध्यावन्दनादीनि । न हि सन्ध्याहीनस्य तत्राधिकारः,</p>
<blockquote>
<p>सन्ध्याहीनो ऽशुचिर् नित्यम् अनर्हः सर्वकर्मसु ।</p></blockquote>
<p>इति स्मरणात् ।</p>
<blockquote>
<p>आचारहीनं न पुनन्ति वेदाः ।</p></blockquote>
<p>इति च । जपतपोभिक्षाटनादीनाम् अपि यमनियमेष्व् अन्तर्भावो वर्ण्यते । यमनियमादीनां च योगाङ्गत्वं सर्वशास्त्रसिद्धम् । अतस् तेषाम् अपि ज्ञानयोग एवान्तर्भावः ॥ १.२३ ॥</p>
<p>तस्मात् परिव्राजकानां ज्ञानयोगो गृहस्थानां कर्मयोग इति स्थितम् । तथा च,</p>
<blockquote>
<p>न कर्मणा न प्रजया धनेन त्यागेनैके अमृतत्वम् आनशुः [म्नु २२७] ।</p></blockquote>
<p>इति कर्मत्यागेनैवामृतत्वं श्रूयते ।</p>
<blockquote>
<p>वेदान्तविज्ञानसुनिश्चितार्थाः<br>
सन्न्यासयोगाद् यतयः शुद्धसत्त्वाः ।<br>
ते ब्रह्मलोके तु परान्तकाले<br>
परामृतात् परिमुच्यन्ति सर्वे ॥ [म्नु २२९–३०]</p></blockquote>
<p>इति च । तथा च भगवान् वासुदेवः ।</p>
<blockquote>
<p>ज्ञानयोगेन साङ्ख्यानां कर्मयोगेन योगिनाम् । इति [भ्ग् ३.३] ॥ १.२४ ॥</p></blockquote>
<p>तद् एवम् असाधारणस्य धर्मस्य भावात् अस्ति पारिव्राज्यं नाम श्रौत आश्रमः । तन्मूलत्वाच् च स्मृतीनां प्रामाण्यम् । न चैष धर्मो गृहस्थानां सम्भवति भिक्षाचर्यं चरन्तीति सर्वत्र द्रव्यत्यागश्रवणात् । तस्माद् आश्रमान्तरम् एव पारिव्राज्यम् इति सिद्धम् ॥ १.२५ ॥</p>
<p>**इति यादवप्रकाशेन विरचिते यतिधर्मसमुच्चये **</p>
<p><strong>पारिव्राज्यविधिर् नाम प्रथमं पर्व ॥ १.२६ ॥</strong></p>
<p><strong>द्वितीयं पर्व</strong></p>
<p><strong>पारिव्राज्याधिकारिदशानिरूपणम्</strong></p>
<p>अथाधिकारिदशा चिन्त्यते ॥ २.१ ॥ वनवासाद् ऊर्ध्वम् एव पारिव्राज्यम् न ब्रह्मचर्याद् इत्य् एकः पक्षः ॥ २.२ ॥ तथा च <strong>श्रुतिः</strong> ।</p>
<blockquote>
<p>आचार्याय प्रियं धनम् आहृत्य प्रजातन्तुं मा व्यवच्छेत्सीर् इति [तु १.११.१]<br>
॥ २.३ ॥</p></blockquote>
<p>तथा ।</p>
<blockquote>
<p>जायमानो वै ब्राह्मण इति च । [त्स् ६.३.१०.५]<br>
प्रजननं वै प्रतिष्ठा साधु प्रजायास् तन्तुं तन्वानः पितॄणाम् अनृणो भवतीति च । [म्नु ५२५] ॥ २.४ ॥</p></blockquote>
<p>तथा च <strong>मनुः</strong> ।</p>
<blockquote>
<p>ऋणानि त्रीण्य् अपाकृत्य मनो मोक्षे निवेशयेत् ।<br>
अनपाकृत्य मोक्षं तु सेवमानो व्रजत्य् अधः ॥ इति [म्ध् ६.३५] ॥ २.५ ॥</p></blockquote>
<p>आह <strong>याज्ञवल्क्यः</strong> ।</p>
<blockquote>
<p>अधीतवेदो जपकृत् पुत्रवान् अन्नदो ऽग्निमान् ।<br>
शक्त्या च यज्ञकृन् मोक्षे मनः कुर्यात् तु नान्यथा ॥ इति [य्ध् ३.५७] ॥ २.६ ॥</p></blockquote>
<p>आहतुः <strong>शङ्खलिखितौ</strong> ।</p>
<blockquote>
<p>वनवासाद् ऊर्ध्वं परिणतवयसः कामतः पारिव्राज्यम् इति ॥ २.७ ॥</p></blockquote>
<p>आह <strong>मेधातिथिः</strong> ।</p>
<blockquote>
<p>पुत्रदारगृहक्षेत्रगोहिरण्यादिबन्धनैः ।<br>
विरक्तो मानुषैर् भोगैर् दिव्यैश् च श्रुतिदर्शितैः ॥ २.८ ॥<br>
वेदाभ्यासेन यज्ञेन तपसा वीतकल्मषः ।<br>
जन्मजन्मान्तराभ्यासाद् विशुद्धात्मा जितेन्द्रियः ॥ २.९ ॥<br>
इतिहासपुराणाभ्यां श्रुत्या च प्रतिबोधितः ।<br>
यतते परमं स्थानं यतनात् स यतिर् भवेत् ।<br>
तस्येयं परमा सिद्धिर् यतेर् नान्यस्य कस्यचित् ॥ इति ॥ २.१० ॥</p></blockquote>
<p><u>केचित्</u> तु ब्रह्मचर्याद् गृहाद् वनाद् वा यथाकामं पारिव्राज्यम् इत्य् आहुः ॥ २.११ ॥</p>
<p>तथा च <strong>जाबालिश्रुतिः</strong> ।</p>
<blockquote>
<p>ब्रह्मचर्यं समाप्य गृही भवेत् । गृही भूत्वा वनी भवेत् । वनी भूत्वा प्रव्रजेत् । यदि वेतरथा ब्रह्मचर्याद् एव प्रव्रजेद् गृहाद् वनाद् वेति । [जु ६४] ॥ २.१२ ॥</p></blockquote>
<p>आह <strong>यमः</strong> ।</p>
<blockquote>
<p>चीर्णवेदव्रतो विद्वान् ब्राह्मणो मोक्षम् आश्रयेत् ।<br>
समः सर्वेषु भूतेषु स्थावरेषु चरेषु च ॥ २.१३ ॥<br>
जातपुत्रो गृहस्थो वा विजितात्मा जितेन्द्रियः ।<br>
निःस्पृहः सर्वकामेभ्यः कृतकृत्यः परिव्रजेत् ।<br>
वनस्थो वा तप्ततपाः परं पन्थानम् आश्रयेत् ॥ इति ॥ २.१४ ॥</p></blockquote>
<p>अत्र यदि ब्रह्मचारी प्रव्रजेत् चीर्णव्रत एव प्रव्रजेत् । यदि गृहस्थो जातपुत्र एव इष्टयज्ञश् च तान् अग्नीन् हृदि संहृत्येति पूर्वम् उक्तत्वात् । वानप्रस्थश् चेत् तप्ततपा एव प्रव्रजेत् । इति गम्यते । एतद् उत्तरत्रापि योज्यम् । एतद्विषयम् एव <strong>मानवम्</strong> अपि वचनम् ऋणानि त्रीण्य् अपाकृत्येत्यादि ॥ २.१५ ॥ <u>केचिद्</u> आहुः ।</p>
<blockquote>
<p>ब्रह्मचारी गृहस्थो वा मृतदारो वनेचरः ।<br>
ज्ञात्वा सम्यक् परं ब्रह्म त्यक्त्वा सङ्गान् परिव्रजेत् ॥इति ॥ २.१६ ॥</p></blockquote>
<p>अत्र गृहस्थस्य मृतदारस्य पुत्रोत्पत्त्यादेः प्राग् अपि सति वैराग्ये पारिव्राज्यं गम्यते ॥ २.१७ ॥ आह <strong>बृहस्पतिः</strong> ।</p>
<blockquote>
<p>असारम् एव संसारं दृष्ट्वा सारदिदृक्षया ।<br>
प्रव्रजेद् अकृतोद्वाहः परं वैराग्यम् आस्थितः ॥ २.१८ ॥<br>
अन्यो ऽप्य् उत्पन्नसन्तान इष्ट्वा च विविधैर् मखैः ।<br>
पतितार्धशरीरो वा वनाद् अन्यः परिव्रजेत् ॥ इति ॥ २.१९ ॥</p></blockquote>
<p>अर्धशरीरं भार्या,</p>
<blockquote>
<p>पतत्य् अर्धं शरीरस्य भार्या यस्य सुरां पिबेत् । [वध् २१.१५]</p></blockquote>
<p>इति दर्शनात्,</p>
<blockquote>
<p>अर्धो वा एष आत्मनो यत्पत्नी । [त्स् ६.१.८.५]</p></blockquote>
<p>इति <strong>श्रुतेश्</strong> च ॥ २.२० ॥ आह <strong>शङ्खः</strong> ।</p>
<blockquote>
<p>एवं नीत्वा वने कालं द्विजो ब्रह्माश्रमी भवेत् ।<br>
नानोपनिषदां ज्ञानात् प्राप्तवैराग्यपाटवः ॥ २.२१ ॥<br>
समाहृतेन्द्रियग्रामो विषयेभ्यः सुदूरतः ।<br>
आत्मैकरामो मनसा निरस्य परिपन्थिनः ॥ २.२२ ॥<br>
योगाभ्यासेन बहुशो लब्धात्मा दृढबन्धनः ।<br>
सर्वसङ्गनिवृत्तात्मा ब्रह्मचार्य् अपि सुव्रतः ॥ २.२३ ॥<br>
एतैर् गुणैर् उपेतश् चेद् गृहस्थो वा प्रजापतेः ।<br>
कृत्वेष्टिं विधिवद् दत्त्वा सर्ववेदसदक्षिणाम् ।<br>
आत्मन्य् अग्नीन् समारोप्य द्विजो ब्रह्माश्रमी भवेत् ॥ इति ॥ २.२४ ॥</p></blockquote>
<p>एवं काश्चित् <strong>श्रुतयः स्मृतयश्</strong> च ब्रह्मचर्याद् एव पारिव्राज्यं विदधति काश्चित् तु ऋणापकरणादेर् ऊर्ध्वम् एवेति । एवं विरोधे सति <u>केचिद्</u> आहुः- अन्धपङ्ग्वादीन् कर्मस्व् अनधिकृतान् अधिकृत्य ब्रह्मचर्याद् उत्थानश्रुतयः स्मृतयश् च ॥ २.२५ ॥ तथा चाह <strong>लिखितः</strong> ।</p>
<blockquote>
<p>जन्मकोटिशतारब्धपुण्याप्तं देवकारितम् ।<br>
वैराग्यं जायते यस्य तृष्णापि ब्रह्मणि स्थिरा ॥ २.२६ ॥<br>
सो ऽधीतवेदतत्त्वार्थो गृहवासम् अशक्नुवन् ।<br>
प्रव्रजेद् ब्रह्मचर्याच् च गृहाज् जीर्णो वनाद् अपि ॥ २.२७ ॥<br>
नीरुजश् च युवा चैव वसेद् गार्हस्थ्यम् आदृतः ।<br>
अन्धः पङ्गुस् तथा कुष्ठी वृद्धो मौनं समाश्रयेत् ॥ इति ॥ २.२८ ॥</p></blockquote>
<p><u>अन्ये</u> त्व् आहुः । उभयीषु श्रुतिस्मृतिषु विपरीतः किं न भवेत् । अविरक्तः पारिव्राज्यं कर्तुम् अशक्नुवन् किं न गृही भवेत् । न ह्य् अविरक्तः पारिव्राज्यं कर्तुं शक्नोतीति ॥ २.२९ ॥ तथा च <strong>दक्षः</strong> ।</p>
<blockquote>
<p>सत्त्वोत्कटाः सर्वे ते ऽपि विषयैस् तु वशीकृताः ।<br>
किं पुनः क्षुद्रसत्त्वैस् तु मानवैर् अत्र का कथ ॥ २.३० ॥<br>
तस्मात् पक्वकषायेण कर्तव्यं दण्डधारणम् ।<br>
इतरस् तु न शक्नोति विषयैर् ह्रियते यतः ॥ २.३१ ॥<br>
त्रिदण्डं लिङ्गम् आश्रित्य जीवन्ति बहवो द्विजाः ।<br>
यो हि ब्रह्म न जानाति त्रिदण्डार्हो न स स्मृतः ॥ इति ॥ २.३२ ॥</p></blockquote>
<p>आह <strong>लिखितः</strong> ।</p>
<blockquote>
<p>यः कृत्वा सर्वसन्न्यासं प्रत्यापत्तिं भजेद् द्विजः ।<br>
तं दास्ये योजयेद् राजा श्वपदेनाङ्कयेत् तथा ॥ २.३३ ॥<br>
तस्माद् आशयशुद्धिं प्राग् बहुकालं परीक्ष्य च ।<br>
मनो न चलते धर्माद् इति ज्ञात्वाथ सन्न्यसेत् ॥ इति ॥ २.३४ ॥</p></blockquote>
<p>आह <strong>यमः</strong> ।</p>
<blockquote>
<p>निवृत्तः कामरागादेः प्रशान्तो ब्रह्मतत्परः ।<br>
स सन्न्यासे ऽधिकारी स्याद् इतरो जीविकापरः ॥ इति ॥ २.३५ ॥</p></blockquote>
<p>न चानधिकृतविषया ह्य् उत्थानश्रुतिर् इति युक्तं तेषाम् उत्तरत्र पृथग् एव विधानात् ।</p>
<blockquote>
<p>अथ पुनर् व्रती वाव्रती वा स्नातको वास्नातको वा सारिनकिओ वेत्यादिना ।<br>
[जु ६४] ॥ २.३६ ॥</p></blockquote>
<p>आह वृद्धजाबालिः ।</p>
<blockquote>
<p>व्रतिको वाव्रतिको वा स्नातको वास्नातको वा आवसथ्य् अनावसथी वा अग्निहोत्र्य् अनग्निहोत्री वा ग्रामाद् अग्निम् आहृत्येत्यादि ॥ २.३७ ॥</p></blockquote>
<p>यत् पुनर् उक्तम्,</p>
<blockquote>
<p>अन्धः पङ्गुस् तथा कुष्ठी वृद्धो मौनं समाश्रयेत् ।</p></blockquote>
<p>इति, तद् अप्य् अविरुद्धम् अन्धादिशब्दानाम् अन्यथा व्याख्यातत्वात् ॥ २.३८ ॥ तथा हि <strong>मेधातिथिः</strong> ।</p>
<blockquote>
<p>अद्यजातां यथा नारीं तथा षोडशवार्षिकीम् ।<br>
शतवर्षां च यो दृष्ट्वा निर्विकारः स षण्ढकः ॥ २.३९ ॥<br>
भिक्षार्थं गमनं यस्य विण्मूत्रकरणाय च ।<br>
योजनान् न परं याति यः सदा पङ्गुर् एव सः ॥ २.४० ॥<br>
तिष्ठतो व्रजतो वापि यस्य चक्षुर् न दूरगम् ।<br>
चतुर्युगाद् भयं मुक्त्वा परिव्राट् सो ऽन्ध उच्यते ॥ २.४१ ॥<br>
हिताहितं मनोरामं वचः शोकावहं च यत् ।<br>
श्रुत्वा यो न शृणोतीव बधिरः परिकीर्तितः ॥ इति ॥ २.४२ ॥</p></blockquote>
<p>न चान्धस्य पारिव्राज्ये ऽधिकारः,</p>
<blockquote>
<p>दृष्टिपूतं न्यसेत्पादम् । [म्ध् ६.४६]</p></blockquote>
<p>इति धर्मविधानात् ॥ २.४३ ॥ नापि पङ्गोः कुष्ठिनो वा,</p>
<blockquote>
<p>पर्यटन् पुण्यतीर्थानि देवतायतनानि च ।<br>
अध्वास्य सूर्यनिर्दिष्टः कीटवच् च महीं चरेत् ॥</p></blockquote>
<p>इत्यादिधर्मविधानात् ॥ २.४४ ॥ ब्रह्मचर्यविधानान् न षण्ढस्य पारिव्राज्यम् । ब्रह्मचर्यं हि मैथुनवर्जनम् । न हि षण्ढस्य मैथुनवर्जनम् अस्ति तस्य स्थाणुकल्पस्य मैथुने प्राप्त्यभावात् । प्राप्तस्य हि वर्जनं व्रतम् ॥ ४.४५ ॥ तस्माद् ऋणश्रुतिर् अविरक्तविषया । विरक्तस्य तु पारिव्राज्यम् एव ॥ २.४६ ॥ तथा च <strong>बृहस्पतिः</strong> ।</p>
<blockquote>
<p>प्रव्रजेद् अकृतोद्वाहः परं वैराग्यम् आश्रितः । इति ॥ २.४७ ॥</p></blockquote>
<p>आह <strong>क्रतुः</strong> ।</p>
<blockquote>
<p>ब्रह्मचारी गृहस्थो वा मृतदारो वनेचरः ।<br>
ज्ञात्वा सम्यक् परं ब्रह्म त्यक्त्वा सङ्गान् परिव्रजेत् ॥ इति ॥ २.४८ ॥</p></blockquote>
<p>आह <strong>शङ्खः</strong> ।</p>
<blockquote>
<p>सर्वसङ्गनिवृत्तात्मा ब्रह्मचार्य् अपि सुव्रतः ।<br>
एतैर् गुणैर् उपेतश् चेद् गृहस्थो वा प्रजापतेः ॥ २.४९ ॥<br>
कृत्वेष्टिं विधिवद् दत्त्वा सर्ववेदसदक्षिणाम् ।<br>
आत्मन्य् अग्नीन् समारोप्य द्विजो ब्रह्माश्रमी भवेत् ॥ इति ॥ २.५० ॥</p></blockquote>
<p>आह <strong>दत्तात्रेयः</strong> ।</p>
<blockquote>
<p>त्रिदण्डं वैष्णवं लिङ्गं विप्राणां मुक्तिसाधनम् ।<br>
निर्वाणं सर्वधर्माणाम् इति वेदानुशासनम् ।<br>
गृहवासविरक्तानां पुरा प्रोक्तं स्वयम्भुवा ॥ इति ॥ २.५१ ॥</p></blockquote>
<p>उपकुर्वाणस्य ब्रह्मचारिणश् चतुर्ष्व् आश्रमेषु इच्छाविकल्प इत्य् आचार्याः ॥ २.५२ ॥तथा च <strong>वसिष्ठः</strong> ।</p>
<blockquote>
<p>चत्वार आश्रमाः ब्रह्मचारिगृहस्थवानप्रस्थपरिव्राजकाः । तेषां वेदम् अधीत्य वेदौ वा वेदान् वा चीर्णब्रह्मचर्यो यम् इच्छेत् तम् आवसेद् इति ॥ [वध् ७.१–३] ॥ २.५३ ॥</p></blockquote>
<p>आह <strong>चापस्तम्बः</strong> ।</p>
<blockquote>
<p>बुद्ध्वा कर्माणि यत् कामयेत तद् आरभेतेति [अप्ध् २.२१.५] ॥ २.५४ ॥</p></blockquote>
<p>आह भगवान् <strong>व्यासः</strong> ।</p>
<blockquote>
<p>गुरुशुश्रूषया विद्यां सम्प्राप्य विधिवद् द्विजः ।<br>
स्नायीत गुर्वनुज्ञातो दत्त्वास्मै दक्षिणां हि गाम् ॥ २.५५ ॥<br>
नैष्ठिकं वा मुनेर् वापि पारिव्राज्यकम् एव वा ।<br>
यम् इच्छेद् आश्रमं विप्रो वसेत् तत्रैव संयतः ॥ इति ॥ २.५६ ॥</p></blockquote>
<p>आह <strong>गौतमः</strong> ।</p>
<blockquote>
<p>तस्याश्रमविकल्पम् एके ब्रुवत इति [ग्ध् ३.१] ॥ २.५७ ॥</p></blockquote>
<p>यद् उक्तम् ऋणानि त्रीण्य् अपाकृत्येति तद् अपि श्रुतिस्मृतिभ्यां विरक्तस्य ब्रह्मचर्याद् एव पारिव्राज्यं विदधतीभ्यां व्यवस्थाप्यमानं रागवति पुरुष एवावतिष्ठते प्राप्तर्णापकरणार्थं वा ॥ २.५८ ॥</p>
<blockquote>
<p>तस्माद् विरक्तस्य ब्रह्मचर्याद् गृहाद् वनाद् वा पारिव्राज्यं सिद्धम् ॥ २.५९ ॥ तथा च <strong>बृहस्पतिः</strong> ।<br>
परमात्मनि यो रक्तो विरक्तो ऽपरमात्मनि ।<br>
सर्वैषणाविनिर्मुक्तः स भैक्षं भोक्तुम् अर्हति ॥ २.६० ॥</p></blockquote>
<p>आतुरस्यापि पारिव्राज्यम् <strong>अङ्गिरसो</strong>क्तम् ।</p>
<blockquote>
<p>वनवासात् परिश्रान्तः प्रव्रजेद् विधिपूर्वकम् ।<br>
व्याध्याविष्टो विरक्तो वा ब्रह्मवित् सन्न्यसेद् द्विजः ॥ २.६१ ॥<br>
प्रव्रजेद् ब्रह्मचर्याच् च प्रव्रजेच् च गृहाद् अपि ।<br>
वनाद् वा प्रव्रजेद् विद्वान् आतुरो वाथ दुःखितः ॥ २.६२ ॥<br>
उत्पन्ने सङ्कटे घोरे चोरव्याघ्रादिगोचरे ।<br>
भयभीतस्य सन्न्यासम् अङ्गिरा मुनिर् अब्रवीत् ॥ २.६३ ॥</p></blockquote>
<p>तथा च <strong>शातातपः</strong> ।</p>
<blockquote>
<p>सन्न्यस्तम् इति यो ब्रूयात् प्राणैः कण्ठगतैर् अपि ।<br>
स तु क्रतुसहस्रेण तुल्यं फलम् अवाप्नुयात् ॥ २.६४ ॥</p></blockquote>
<p>आह <strong>दत्तात्रेयः</strong> ।</p>
<blockquote>
<p>मुखजानाम् अयं धर्मो विष्णोर् यल् लिङ्गधारणम् ।<br>
बाहुजातोरुजातानाम् अयं धर्मो न विद्यते ॥ २.६५ ॥</p></blockquote>
<p>**इति यतिधर्मसमुच्चये पारिव्राज्याधिकारिदशानिरूपणं नाम **</p>
<p><strong>द्वितीयं पर्व ॥ २.६६ ॥</strong></p>
<p><strong>तृतीयं पर्व</strong></p>
<p><strong>लिङ्गनिरूपणम्</strong></p>
<p>अथ लिङ्गं निरूप्यते । तच् च द्विविधं बाह्यं शारीरं च । तत्र शारीरं यज्ञोपवीतं मुण्डत्वं शिखामात्रधारणं वेति । बाह्यं दण्डकमण्डलुप्रभृति । बाह्यं लिङ्गं मात्रा इत्य् उच्यते ॥ ३.१ ॥</p>
<blockquote>
<p>तत्र शारीरम् उच्यते । आह <strong>वसिष्ठः</strong> ।<br>
यज्ञोपवीत्य् उदकमण्डलुहस्त इति [वध् १०.३१] ।<br>
मुण्डो ऽमदो ऽक्रोधो ऽपरिग्रह इति च [वध् १०.६] ॥ ३.२ ॥</p></blockquote>
<p>आह <strong>यमः</strong> ।</p>
<blockquote>
<p>नित्यं स्थण्डिलशायी स्याद् अनित्यां वसतिं वसेत् ।<br>
अरण्यनित्यो मुण्डः स्यान् मनसा ज्ञानम् अभ्यसेत् ॥ इति ॥ ३.३ ॥</p></blockquote>
<p>आह <strong>पैठीनसिः</strong> ।</p>
<blockquote>
<p>अप्रतिष्ठो मुनिर् मुण्डो निर्ममो निष्परिग्रहः इति ॥ ३.४ ॥</p></blockquote>
<p>आह <strong>बोधायनः</strong> ।</p>
<blockquote>
<p>अरण्यं गत्वा शिखी मुण्डो वेति [ब्ध् २.११.१७–१८] ॥ ३.५ ॥</p></blockquote>
<p>आह <strong>क्रतुः</strong> ।</p>
<blockquote>
<p>स्तुत्वा हंसं त्रिभिः सूक्तैर् मनो वैष्णवपौरुषैः ।<br>
मुण्डः शिखी वा काषायी पात्री दण्डी गृहाद् व्रजेत् ॥ ३.६ ॥</p></blockquote>
<p>आह <strong>सुमन्तुः</strong> ।</p>
<blockquote>
<p>मुनिर् मुण्डो ऽपरिग्रह इति ॥ ३.७ ॥</p></blockquote>
<p>आह <strong>गौतमः</strong> ।</p>
<blockquote>
<p>मुण्डः शिखी वेति [ग्ध् ३.२१] ॥ ३.८ ॥</p></blockquote>
<p>तस्मान् मौण्ड्यं शिखा वेति विकल्पः । यज्ञोपवीतं तु सर्वेषां नित्यम् एव ॥ ३.९ ॥ तथ्<strong>आत्रिः</strong> पारिव्राज्यम् एवाधिकृत्याह ।</p>
<blockquote>
<p>ब्रह्मसूत्रं त्रिदैवत्यं ब्रह्मविष्णुशिवात्मकम् ।<br>
परित्यजन्ति विप्रा ये मोहात् तर्कोपजीविनः ।<br>
स्वर्गापवर्गमार्गाभ्यां प्रच्युतास् ते न संशयः ॥ इति ॥ ३.१० ॥</p></blockquote>
<p>आह्<strong>ओशनाः</strong> ।</p>
<blockquote>
<p>ब्रह्मसूत्रपरित्यागाद् ब्रह्मचारी गृही वनी ।<br>
परिव्राट् चापि पतति तस्मात् तन् न परित्यजेत् ॥ इति ॥ ३.११॥<br>
अथ बाह्यलिङ्गम् उच्यते । आह <strong>दक्षः</strong> ।<br>
मेखलाजिनदण्डाद्यैर् ब्रह्मचारीति लक्ष्यते ।<br>
गृहस्थो यष्टिवेदाद्यैर् नखरोमैर् वनाश्रमी ।<br>
त्रिदण्डेन यतिश् चेति लक्षणानि पृथक् पृथक् ॥ ३.१२ ॥</p></blockquote>
<p>आह <strong>बृहस्पतिः</strong> ।</p>
<blockquote>
<p>एवं सन्न्यसनं कृत्वा त्रिदण्डं सपवित्रकम् ।<br>
केशसम्मितम् आदाय पात्रं करकम् एव च ॥ इति ॥ ३.१३ ॥</p></blockquote>
<p>आहतुः <strong>शङ्खलिखितौ</strong> ।</p>
<blockquote>
<p>सर्वारम्भान् उत्सृज्य त्रिदण्डकुण्डिकापक्ष्मपवित्रप्रयोजनापेक्षी मुण्डः काषायवासा भैक्षवृत्तिर् । इति ॥ ३.१४ ॥</p></blockquote>
<p>आह्<strong>आङ्गिराः</strong> ।</p>
<blockquote>
<p>यतेर् लिङ्गं प्रवक्ष्यामि येनासौ लक्ष्यते यतिः ।<br>
ब्रह्मसूत्रं त्रिदण्डं च वस्त्रं जन्तुनिवारणम् ॥ ३.१५ ॥<br>
शिक्यं पात्रं बृसी चैव कौपीनं कटिवेष्टनम् ।<br>
यस्यैतद् विद्यते लिङ्गं स यतिर् नेतरो यतिः ॥ इति ॥ ३.१६ ॥</p></blockquote>
<p>बृसी कूर्मासनम् । आह <strong>देवलः</strong> ।</p>
<blockquote>
<p>काषायमुण्डत्रिदण्डकमण्डलुपात्रपवित्रपादुकासनकन्था मात्रा इति ॥ ३.१७ ॥</p></blockquote>
<p>आह <strong>गालवः</strong> ।</p>
<blockquote>
<p>अथ परिव्राजको लिङ्गी मुण्डः शिखी वा नित्यं यज्ञोपवीती काषायकर्पटः कौपीनाच्छादनार्थं वासो बिभृयान् नोत्तरीयं त्रिदण्डं जलपवित्रं कमण्डलुं कपालं कन्थां चेति ॥ ३.१८ ॥</p></blockquote>
<p>आह <strong>लिखितः</strong> ।</p>
<blockquote>
<p>काषायम् एव कार्पासं वासः कन्थां च धारयेत् ।<br>
वल्कलं वाजिनं वापि कौशं शणमयं तु वा ॥ ३.१९ ॥<br>
शिक्यं सकवचं पात्रं त्रिविष्टब्धेन संयुतम् ।<br>
बद्धं जलपवित्रेण त्रिदण्डं वर्तुलासनम् ॥ ३.२० ॥<br>
शिखां यज्ञोपवीतं च शौचार्थम् अपि कुण्डिकाम् ।<br>
सर्वदा धारयेद् गच्छन्न् आसीनो वापि वा शुचिः ॥ इति ॥ ३.२१ ॥</p></blockquote>
<p>आह <strong>यमः</strong> ।</p>
<blockquote>
<p>सूची पिप्पलकं चैव त्रिविष्टब्धम् उपानहौ ।<br>
कुण्डिका रज्जुशिक्यं च भैक्षभाजनम् आसनम् ।<br>
कन्थां कर्पटकं दण्डं लघुमात्रापरिग्रहः ॥ इति ॥ ३.२२ ॥</p></blockquote>
<p>आह्<strong>ओशनाः</strong> ।</p>
<blockquote>
<p>पात्रं तत्कवचं शिक्यं त्रिदण्डं सपवित्रकम् ।<br>
आसनं कटिसूत्रं च कौपीनं कटिवेष्टनम् ।<br>
यज्ञोपवीतं कन्थां च सङ्गृह्यान्यत् परित्यजेत् ॥ इति ॥ ३.२३ ॥</p></blockquote>
<p>आह <strong>क्रतुः</strong> ।</p>
<blockquote>
<p>विंशतिं धारयेन् मात्रा दश वा पञ्च नित्यशः ।<br>
कन्था सूच्यजिनं छत्रं पवित्रं कुण्डिकासनम् ॥ ३.२४ ॥<br>
पात्रं शिक्याक्षसूत्राणि मृत्खनित्रम् उपानहौ ।<br>
गुह्याच्छादस् त्रिपादी च पादुके दण्डपक्ष्मणी ।<br>
योगपट्टो बहिर्वासो मात्राख्या विंशतिः स्मृताः ॥ ३.२५ ॥</p></blockquote>
<p>आसां विंशतिमात्राणां पञ्चमात्रा नित्याः । ताश् च उपवीतत्रिदण्डपवित्रपात्रकौपीन-कटिवस्त्राख्याः ॥ ३.२६ ॥ तथा <strong>विष्णुः</strong> ।</p>
<blockquote>
<p>उपवीतं त्रिदण्डं च पात्रं जलपवित्रकम् ।<br>
कौपीनं कटिवस्त्रं च न त्याज्यं यावदायुषम् ॥ इति ॥ ३.२७ ॥</p></blockquote>
<p>पात्रग्रहणाद् एव तदङ्गभूतशिक्यकवचत्रिविष्टब्धानाम् अपि ग्रहणम् एव । दशमात्रास् तु याः स्मृत्युक्ताः सूची पिप्पलकं चेत्यादि । तत्र सूचीपिप्पलयोर् एकीकरणेन दशत्वम् । पिप्पलं सूत्रम् ॥ ३.२८ ॥</p>
<blockquote>
<p>द्विधाकारः परिव्राट् । ज्ञानाभ्यासशीलो योगम् आरुरुक्षुर् एकः अपरस् तु आरूढयोगस् तत्त्वदर्शी अव्यक्तलिङ्गो ऽव्यक्ताचारो ऽनुन्मत्त उन्मत्तवद् आचरन् ॥ ३.२९ ॥ तथा च <strong>क्रतुना</strong> द्वैविध्यं दर्शितम् ।<br>
पूर्वाह्णे विचरेद् योगी सम्यग्ज्ञानी तु पश्चिमे । इति ॥ ३.३० ॥</p></blockquote>
<p>तत्र सम्यग्ज्ञानम् अभिप्रेत्य <strong>क्रतुर्</strong> एवाह ।</p>
<blockquote>
<p>शीलं वृत्तं श्रुतं ज्ञानं वैराग्यं धर्मलक्षणम् ।<br>
ऐश्वर्यं विद्यते यस्य मात्राभिस् तस्य किं फलम् ॥ ३.३१।<br>
ध्यानं शौचं तपः पूजां प्राणायामजपस्तुतीः ।<br>
सन्ध्यां भिक्षाम् उपस्थानं कुर्याद् आमरणान्तिकम् ॥ इति ॥ ३.३२ ॥</p></blockquote>
<p>पञ्च नित्यश इति विधानात् भिक्षाविधानाच् च सम्यग्ज्ञानिनाम् अपि पञ्चमात्राधारणम् अवश्यं कर्तव्यम् एव ॥ ३.३३ ॥</p>
<blockquote>
<p>अथैषाम् उपवीतादीनां लक्षणम् उच्यते१, तत्र तावद् यज्ञोपवीतलक्षणम् ॥ ३.३४ ॥ पारिव्राज्यम् एवाधिकृत्य <strong>दत्तात्रेयात्री</strong> चाहतुः ।<br>
तन्तुत्रयम् अधोवृत्तं पुनश् चोर्ध्वं त्रिवृत्त्रिवृत् ।<br>
कार्पासं तान्तवं कार्यं तथैकं चोत्तरीयकम् ॥ ३.३५ ॥<br>
अधोवृत्तैस् त्रिभिः सूत्रैस् त्रिभिर् ऊर्ध्वं त्रिवृत्कृतम् ।<br>
ब्रह्मसूत्रं स्मृतं ब्राह्मं कार्पासं नवतान्तवम् ॥ ३.३६ ॥<br>
सङ्ग्रहो नवसूत्रस्य द्विजानां मुक्तिसाधनम् ।<br>
विना तेन भवेत् सद्यः सर्वधर्मबहिष्कृतः ॥ इति ॥ ३.३७ ॥</p></blockquote>
<p>दण्डलक्षणम् उच्यते । <strong>कपिल</strong> आह ।</p>
<blockquote>
<p>अङ्गुलिपरिमाणम् ऋजुं नासायतं वैणवं दण्डं दण्डान् वा धारयेद् आत्मसम्मितं वा ॥ ३.३८ ॥ अथाप्य् उदाहरन्ति ।<br>
अङ्कुरा यत्र दृश्यन्ते शुभाः पत्रविनिःसृताः ।<br>
तत् तु पर्व विजानीयाच् छेषं मध्यम् इहोच्यते ॥ ३.३९ ॥<br>
त्रिपञ्चसप्तनवकं पर्व चैकादशं तथा ।<br>
वर्जितो दण्ड इत्य् आहुर् यतेः सर्वत्र तस्य च ।<br>
अधस्तात् पर्वणो ऽधस्ताद् ऊर्ध्वाद् ऊर्ध्वाङ्गुलिद्वयम् ॥ ३.४० ॥</p></blockquote>
<p>इदं गृहस्थानाम् अप्य् अविरुद्धम् । आह <strong>दत्तात्रेयः</strong> ।</p>
<blockquote>
<p>त्रिदण्डान् अङ्गुलिस्थूलान् वैणवान् मूर्धसम्मितान् ।<br>
सत्वचान् अव्रणान् सौम्यान् समसन्नतपर्वकान् ।<br>
षडष्टदशपर्वाणो योनिहीनांश् च निर्व्रणान् ॥ ३.४१ ॥</p></blockquote>
<p><strong>दक्षः</strong> ।</p>
<blockquote>
<p>केशमात्रान् समग्रन्थींस् त्रिदण्डान् वैणवान् यतिः ॥ ३.४२ ॥</p></blockquote>
<p>धारयेद् इति । <strong>वृद्धदक्षः</strong> ।</p>
<blockquote>
<p>त्रिदण्डं धारयेद् विद्वान् ऊर्ध्वस्थोदपवित्रकम् ॥ ३.४३ ॥</p></blockquote>
<p><strong>हारीतः</strong> ।</p>
<blockquote>
<p>त्रिदण्डं पञ्चधा कृत्वा त्रिभागा दूर्ध्वम् एव च ।<br>
वेष्टयेत् कृष्णगोवालरज्ज्वा तु चतुरङ्गुलम् ॥ ३.४४ ॥<br>
ग्रन्थिधारात्रयोपेतं जलपूतेन चोपरि ।<br>
गृह्णीयाद् दक्षिणे हस्ते गुरुदत्तं तु मन्त्रवत् ॥ ३.४५ ॥</p></blockquote>
<p>जलपूतं जलपवित्रम् । <strong>वृद्धदक्षः</strong> ।</p>
<blockquote>
<p>त्रिदण्डाग्रे च मूले च मध्ये सूत्रेण बन्धयेत् ।<br>
अग्राद् द्विभागं हित्वा च तत्रैव चतुरङ्गुलम् ॥ ३.४६ ॥<br>
गोवालदाम्ना बध्नीयाद् अथ वा पञ्चबन्धनम् ।<br>
रज्ज्वैव बन्धनं कुर्यात् पञ्चधा विभजेत् पुनः ॥ ३.४७ ॥</p></blockquote>
<p>श्रीपाञ्चरात्रे <strong>तत्वसागरसंहितायाम्</strong> ।</p>
<blockquote>
<p>त्रिदण्डस्याग्रभागं तु संस्मरेत् परमेष्ठिनम् ।<br>
द्वितीयं पुरुषात्मानं विश्वात्मानं तु मध्यमम् ॥ ३.४८॥<br>
तुर्यं निवृत्तिपुरुषं सर्वात्मानं तु पञ्चमम् ।<br>
त्रिदण्डं समुदायेन विष्णुरूपं स्मरेद् यतिः ॥ ३.४९ ॥</p></blockquote>
<p><strong>हारीतः</strong> ।</p>
<blockquote>
<p>विष्णुरूपं त्रिदण्डाख्यं सर्वदा धारेद् यतिः ॥ ३.५० ॥</p></blockquote>
<p><strong>शौनकः</strong> ।</p>
<blockquote>
<p>ज्ञानदण्डो भवेद् ध्रस्व आत्मदण्डस् तु मध्यमः ।<br>
विष्णुदण्डस् तु दीर्घः स्यात् त्रिदण्डं धारयेद् यतिः ॥ ३.५१ ॥</p></blockquote>
<p><strong>प्रचेताः</strong> ।</p>
<blockquote>
<p>ब्रह्मसूत्रं त्रिदण्डं च शिखावद् बिभृयात् स्वयम् ।<br>
वाहयेद् इतरेणाथ प्रायश्चित्ती भवेद् यतिः ॥ ३.५२ ॥<br>
पौरुषेणैव सूक्तेन त्रिदण्डं चाभिषेचयेत् ।<br>
सप्तभिर् वैष्णवीऋग्भिः प्राणायामशतं चरेत् ॥ ३.५३ ॥<br>
स्नाने चावश्यके चैव भोजने जपकर्मणि ।<br>
स्वाध्याये चापि निद्रायाम् उप दण्डेन बन्धयेत् ॥ ३.५४ ॥<br>
त्रिदण्डधारणं चैकं वैणवं च तथा यतिः ।<br>
कौपीनकटिवस्त्रादि धारणार्थं सदा वहेत् ॥ ३.५५ ॥<br>
कुर्यान् मूत्रपुरीषे चेत् त्रिदण्डसहितो यतिः ।<br>
शुद्ध्यर्थं सह दण्डेन चरेद् आचमनक्रियाम् ॥ ३.५६ ॥</p></blockquote>
<p>आह <strong>वृद्धजाबालिः</strong> ।</p>
<blockquote>
<p>अपां पूर्णाञ्जलिं निनीय दण्डं दण्डान् वा गृहीत्वेत्यादि ॥ ३.५७ ॥</p></blockquote>
<p>आह <strong>बोधायनः</strong> ।</p>
<blockquote>
<p>न चात ऊर्ध्वं शुक्लम् अम्बरं बिभृयात् । एकदण्डी त्रिदण्डी वेति ।<br>
[ब्ध् २.१७.४४—१८.१] ॥ ३.५८ ॥</p></blockquote>
<p>आह <strong>याज्ञवल्क्यः</strong> ।</p>
<blockquote>
<p>एको वा तादृशो दण्डो गोवालरहितो भवेत् । इति ॥ ३.५९ ॥</p></blockquote>
<p>तस्माद् दण्डविकल्पः । यत्नगौरवाद् भूयसीषु दृष्टत्वाच् च ऐकदण्ड्यात् त्रैदण्ड्यम् एव शस्तम् ॥ ३.६० ॥ तथाह भगवान् <strong>व्यासः</strong> ।</p>
<blockquote>
<p>त्रिदण्डधारणं शस्तं तथैकान्तनिषेवणम् ।<br>
लघ्वाहारम् अनायासो यतीनां मुक्तिसाधनम् ॥ इति ॥ ३.६१ ॥</p></blockquote>
<p>दण्डमात्राभेदाद् इतरमात्राः सन्ध्यावन्दनादयश् च धर्मा न भिद्यन्ते । क्वचित् त्रिदण्डनाशे त्व् एकदण्डो विधीयते ॥ ३.६२ ॥ <strong>अत्रिजाबालाव्</strong> आहतुः ।</p>
<blockquote>
<p>नष्टे जलपवित्रे वा त्रिदण्डे वा प्रमादतः ।<br>
गृह्णीयाद् वैणवं चैकं पालाशं वापि मध्यमम् ॥ ३.६३ ॥<br>
ब्रह्मपत्रम् अभावे ऽपि कुशस्तम्भम् अथापि वा ।<br>
गृहीत्वा विचरेत् तावद् यावद् अन्यं न लभ्यते ॥ इति ॥ ३.६४ ॥</p></blockquote>
<p>आह <strong>हारीतः</strong> ।</p>
<blockquote>
<p>नष्टे जलपवित्रे वा त्रिदण्डे वा प्रमादतः ।<br>
एकं तु वैणवं दण्डं पालाशं मध्यमं तु वा ।<br>
गृहीत्वा विचरेत् तावद् यावल् लब्धं त्रिदण्डकम् ॥ ३.६५ ॥<br>
यत्नेनान्वेषयेन् नित्यम् अप्रमत्तः समाहितः ।<br>
लब्धे त्रिदण्डे गृह्णीयाज् जलपूतम् अथोपरि ॥ इति ॥ ३.६६ ॥</p></blockquote>
<p>आह <strong>मेधातिथिः</strong> ।</p>
<blockquote>
<p>यावन् न स्युस् त्रयो दण्डास् तावद् एकेन पर्यटेत् ।<br>
तत्रापि वस्त्रम् आसज्य त्व् अग्रदेशे ऽम्बुशुद्धये ॥ इति ॥ ३.६७ ॥</p></blockquote>
<p><strong>जमदग्निः</strong> ।</p>
<blockquote>
<p>त्रिदण्डे न तु बध्नीयात् कौपीनं कटिवेष्टनम् ।<br>
यो मोहाद् बन्धनं कुर्यात् त्रिदण्डम् अवमन्यते ॥ ३.६८ ॥<br>
त्रिदण्डम् अन्यदण्डेन सङ्गतं चेत् प्रमादतः ।<br>
प्रक्षाल्य मृज्जलैर् भिक्षुः प्राणायामत्रयं चरेत् ॥ ३.६९ ॥</p></blockquote>
<p>कलौ युगे कुण्डिका न धार्या । तथा च <strong>देवलः</strong> ।</p>
<blockquote>
<p>द्वापरादियुगे चैव पात्रभोजी यतिर् भवेत् ।<br>
कलौ स्वपात्रे नैवाद्याद् धारयेन् न तु कुण्डिकाम् ॥ ३.७० ॥</p></blockquote>
<p>जलपवित्रलक्षणं <strong>मेधातिथिर्</strong> आह ।</p>
<blockquote>
<p>विकेशं सितम् अस्पृष्टम् उभयं द्वादशाङ्गुलम् ।</p></blockquote>
<p>अस्पृष्टम् अनुपयुक्तम् इत्य् अर्थः ।</p>
<blockquote>
<p>द्विगुणं त्रिगुणं वापि सर्वतो ऽष्टाङ्गुलं तथा ॥ ३.७१ ॥<br>
प्रादेशमात्रं वा सूक्ष्मं कार्पासकृतम् अव्रणम् ।<br>
चण्डालाद्यकृतं चैव विद्याज् जलपवित्रकम् ॥ ३.७२ ॥</p></blockquote>
<p>आह्<strong>आङ्गिराः</strong> ।</p>
<blockquote>
<p>यतीनां त्रीणि शुक्लानि भवन्त्य् एतानि नित्यशः ।<br>
यज्ञोपवीतं दन्ताश् च तथा जन्तुनिवारणम् ॥ इति ॥ ३.७३ ॥</p></blockquote>
<p>पात्राण्य् आह्<strong>आत्रिः</strong> ।</p>
<blockquote>
<p>मृद्दार्वलाबुनिर्वृत्तं वैणवं तान्तवौपलम् ।<br>
तार्णं पात्रं तथा क्षौमं पात्रं पर्णपुटं तथा ॥ ३.७४ ॥<br>
एतेषाम् एकम् आदेयम् आत्मशक्त्यनुरूपतः ।<br>
लोभात् पात्रान्तरं गृह्णन् प्राणायामान् दशाचरेत् ॥ ३.७५ ॥</p></blockquote>
<p>आह <strong>क्रतुः</strong> ।</p>
<blockquote>
<p>वेणुदारुशिलालाबुतृणपर्णमयानि च ।<br>
मृन्मयं क्षौमपात्राणि गृह्णीयाद् आत्मशक्तितः ॥ इति ॥ ३.७६ ॥</p></blockquote>
<p><strong>मनुः</strong> ।</p>
<blockquote>
<p>अलाबुदारुपात्राणि मृन्मयं वैणवं तु वा ।<br>
एतानि यतिपात्राणि मनुः स्वायम्भुवो ऽब्रवीत् ॥ इति [म्ध् ६.५४] ॥ ३.७७ ॥</p></blockquote>
<p>शिक्यलक्षणं <strong>हारीत</strong> आह ।</p>
<blockquote>
<p>क्षौमं वा कुशसूत्रं वा सूत्रं कार्पासकं तु वा ।<br>
तैर् एव ग्रथितं शिक्यं पद्माकारसमन्वितम् ।<br>
षड्भिर् वा पञ्चभिर् वापि मुष्टिभिः शिक्यलक्षणम् ॥ इति ॥ ३.७८ ॥</p></blockquote>
<p>आसनलक्षणं <strong>स एवाह</strong> ।</p>
<blockquote>
<p>आसनं वर्तुलं प्रोक्तं सहस्तं दारुजं यतेः ।<br>
शौचार्थम् आसनार्थं च निर्मितं मुनिभिः पुरा ॥ इति ॥ ३.७९ ॥</p></blockquote>
<p>खनित्रलक्षणं <strong>कपिल</strong> आह ।</p>
<blockquote>
<p>चतुरङ्गुलमात्रमृत्तिकाखननपरिग्रहे न दोष इति ॥ ३.८० ॥</p></blockquote>
<p>**इति यतिधर्मसमुच्चये लिङ्गनिरूपणं नाम **</p>
<p><strong>तृतीयं पर्व ॥ ३.८१ ।</strong></p>
<p><strong>चतुर्थं पर्व</strong></p>
<p><strong>सन्न्यासप्रयोगः</strong></p>
<p>अथ प्रयोग उच्यते । अथातः <strong>शौनक</strong>प्रोक्तं सन्न्यासविधिं व्याख्यास्यामः । तत्र तस्मिन्न् अनुक्तान्य् अन्यत्रोक्तान्य् अपेक्षितानि तत्र तत्र निगद्यन्ते प्रयोगाङ्गानि ॥ ४.१ ॥ तत्र पुरश्चरणम् आह <strong>कात्यायनः</strong> ।</p>
<blockquote>
<p>कृच्छ्रचतुष्टयं कार्यम् अनाश्रमिभिः । कृच्छ्रम् एकम् आश्रमिभिः । एवं सन्न्यासयोग्यता भवति । द्वादश्यां पौर्णमास्यां वा सङ्कल्प्य वपनं कृत्वा देवश्राद्धं प्रथमम् ऋषिश्राद्धं द्वितीयं दिव्यश्राद्धं तृतीयं पित्र्यं चतुर्थं मातृकं पञ्चमं मानुषं षष्ठं भौतिकं सप्तमम् आत्मनश् चाष्टमम् इति ॥ ४.२ ॥</p></blockquote>
<p>एवम् आह भगवान् <strong>वृद्धवसिष्ठः</strong> । पौर्णमास्याम् इत्यादि समानम् ॥ ४.३ ॥ आह <strong>शौनकः</strong> ।</p>
<blockquote>
<p>पूर्वेद्युर् नान्दीमुखं कृत्वा ब्राह्मणान् भोजयेत् । अथ पुण्याहं स्वस्ति ऋद्धिम् इति वाचयित्वा केशश्मश्रुलोमनखानि वापयेद् इति ॥ ४.४ ॥</p></blockquote>
<p>तत्राह भगवान् <strong>जामदग्न्यो</strong> ऽपि ।</p>
<blockquote>
<p>केशश्मश्रुलोमनखानि वापयेद् इति ॥ ४.५ ॥</p></blockquote>
<p>आह <strong>शौनकः</strong> ।</p>
<blockquote>
<p>अथ यथाविधि स्नात्वा होमादिद्रव्यं वर्जयित्वा सर्वस्वं दद्याद् इति ॥ ४.६ ॥</p></blockquote>
<p>आह <strong>बोधायनः</strong> ।</p>
<blockquote>
<p>यष्टयः शिक्यं कमण्डलुं जलपवित्रं पात्रम् इत्य् एतानि ।<br>
[ब्ध् २.१७.११–१२] ॥ ४.७ ॥</p></blockquote>
<p><strong>वसिष्ठः</strong> ।</p>
<blockquote>
<p>त्रिदण्डम् आसनं कन्थां शिक्यं पात्रं कमण्डलुम् ।<br>
षण्णां परिग्रहं कुर्याच् छेषं वित्तं त्यजेद् बुधः ॥ ४.८ ॥<br>
द्रव्यत्यागं प्रकुर्वीत मलशुद्धिर् विधीयते ।<br>
अत्यागे पुत्रवित्तानां सन्न्यासं नैव कारयेत् इति ॥ ४.९ ॥</p></blockquote>
<p><strong>कात्यायनः</strong> ।</p>
<blockquote>
<p>त्रिदण्डं जलपवित्रं शिक्यं पात्रं कौपीनं काषायवस्त्रम् असिन्निधौ संसाद्यानग्निमान् अग्निम् उत्पाद्येति ॥ ४.१० ॥</p></blockquote>
<p><strong>बोधायनः</strong> ।</p>
<blockquote>
<p>अनग्नीनाम् अग्न्युत्पादनम् एकाग्निविधानेनेति ॥ ४.११ ॥</p></blockquote>
<p><strong>शौनकः</strong> ।</p>
<blockquote>
<p>अथ दण्डादीन् सन्निधाप्य देवायतने ग्रामे ग्रामसीमान्ते वा नदीपुलिने पुण्ये वा पूर्वं मनसा ब्रह्माञ्जलिं कृत्वा जपेत् ।<br>
ब्रह्मणे नमः । इन्द्राय नमः । सूर्याय नमः । आत्मने नम इति ।<br>
अथाप उपस्पृश्य दर्भाञ्जलिं कृत्वा वेदादीञ् जपेत् । अथ सक्तुमुष्टिं प्राश्याचमनं करोति । अथ नाभिदेशम् अभिमन्त्रयेत् ।<br>
आत्मने स्वाहा । अन्तरात्मने स्वाहा । प्रजापतये स्वाहेति ।<br>
अथ पयो दधि सर्पिर् इति त्रिवृत् प्राश्याचम्योपवसेत् । अपो वा भक्षयेत् । जपेच् च ।<br>
ॐ भूः सावित्रीं प्रविशामि । तत् सवितुर् वरेण्यम् ।<br>
ॐ भुवः सावित्रीं प्रविशामि । भर्गो देवस्य धीमहि ।<br>
ॐ सुवः सावित्रीं प्रविशामि । धियो यो नः प्रचोदयात् ।<br>
ॐ भूः सावित्रीं प्रविशामि । तत् सवितुर्वरेण्यं भर्गो देवस्य धीमहि<br>
।ॐ भुवः सावित्रीं प्रविशामि । धियो यो नः प्रचोदया<br>
ॐ सुवः सावित्रीं प्रविशामि । तत् सवितुर् वरेण्यं भर्गो देवस्य धीमहि । धियो यो नः प्रचोदयात् ।<br>
ॐ भूर् भुवः सुवः सावित्रीं प्रविशामि । तत् सवितुर् वरेण्यं भर्गो देवस्य धीमहि । धियो यो नः प्रचोदयात् ।<br>
इत्य् आत्मानम् आश्रमान्तरम् उपनीय ब्रह्मभूतो भवतीति विज्ञायते । अथाप्युदाहरन्ति ।<br>
आश्रमाद् आश्रमं गत्वा हुतहोमो जितेन्द्रियः ।<br>
भिक्षाबलिपरिश्रान्तः पश्चाद् भवति भिक्षुकः ॥<br>
स एव भिक्षुर् आनन्त्यायेति ॥ ४.१२ ॥</p></blockquote>
<p>आह <strong>शौनकः</strong> ।</p>
<blockquote>
<p>अथ पुनर् आदित्यस्यास्तमयाद् आज्यं विलाप्य उत्पूय स्रुचि चतुर्गृहीतं गृहीत्वा समिद्धे ऽग्नौ पूर्णाहुतिं जुहोति ॐ स्वाहेति । अथ सायम् अग्निकार्यं कृत्वा उत्तरेणाग्निम् तृणानि संस्तीर्य तेषु पात्राणि सादयित्वा दक्षिणेनाग्निं ब्रह्मायतने दर्भान् संस्तीर्य कृष्णाजिनम् अन्तर्धाय तां रात्रिं जागर्ति । अथ ब्राह्मे मुहूर्ते उत्थाय यथाविधि स्नात्वा प्रातरग्निकार्यं करोति । अथ व्याहृतीर् जपित्वान्तर्जले तिष्ठन् तरत् स मन्दीति सूक्तं जपेत् । अथ ब्राह्मणान् अन्नेन परितोष्य पुण्याहं स्वस्ति ऋद्धिम् इति वाचयित्वाग्निम् उपसमाधायाज्याहुतिं जुहोति ।<br>
प्राणाय स्वाहा । अपानाय स्वाहा । व्यानाय स्वाहा । उदानाय स्वाहा । समानाय स्वाहेति ।<br>
अथ पुरुषसूक्तेन प्रत्यृचं समिदाज्यचरूञ् जुहोति । अथ पुरुषसूक्तं जपित्वा प्रणीतापात्रं संस्तीर्य सौविष्टकृतेन जुहोति । यथाकामं जयादिसौविष्टकृतं जुहोति । अथाचार्यायाज्यपात्रं हिरण्यं धेनुं च दत्त्वा अन्यद् अपि यथाश्रद्धं दद्यात् । अथाचार्यम् उपतिष्ठेत सं मा सिञ्चन्त्व् इति । ततो या ते अग्ने यज्ञिया तनुर् इत्य् आत्मन्य् अग्नीन् समारोपयेत् । अथाग्निपूर्वे ऽन्तर्जले वा तिष्ठन् ॐ भूर् भुवः सुवः सन्न्यस्तं मयेति त्रिर् उपांशु त्रिर् मध्यमेन स्वरेण त्रिर् उच्चैः । अथ अभयं सर्वभूतेभ्यो मत्तः स्वाहेति प्राङ्मुखो ऽपां पूर्णाञ्जलिं निनयतीति ॥ ४.१३ ॥</p></blockquote>
<p>एवं <strong>बोधायनो</strong> ऽपि ॐ भूर् भुवः सुवः सन्न्यस्तं मयेत्यादि अपो निनयतीत्यन्तम् उक्त्वा [ब्ध् २.१७.२७–२९] ।</p>
<blockquote>
<p>अभयं सर्वभूतेभ्यो दत्त्वा यश् चरते मुनिः ।<br>
तस्यापि सर्वभूतेभ्यो न भयं जातु विद्यते ॥ इति [ब्ध् २.१७.३०] ॥ ४.१४ ॥</p></blockquote>
<p><strong>वृद्धवसिष्ठः</strong> ।</p>
<blockquote>
<p>सन्न्यस्तं मयेति स्वरक्रमेण त्रिर् वाचो वदन् ।<br>
त्रिंशत् परांस् त्रिंशद् अपरांस् त्रिंशच् च परतः परान् ।<br>
सद्यः सन्न्यसनाद् एव नरकात् त्रायते पितॄन् ॥ ४.१५ ॥<br>
सन्न्यस्तं हि द्विजं दृष्ट्वा स्थानाच् चलति भास्करः ।<br>
एष मे मण्डलं भित्वा परं ब्रह्माधिगच्छति ॥ ४.१६ ॥<br>
विरक्तेन तु विप्रेण सन्न्यासाश्रमम् इच्छता ।<br>
यत्र तत्र मृतश् चापि न स भूयो भविष्यति ॥ ४.१७ ॥</p></blockquote>
<p><strong>स एव्</strong>आह ।</p>
<blockquote>
<p>अनाहिताग्निर् मृतपत्नीको वानेन विधिना सन्न्यासं कुर्याद् इति ॥ ४.१८ ॥</p></blockquote>
<p>अथ <strong>शौनकः</strong> ।</p>
<blockquote>
<p>अथ युवा सुवासा इति काषायवासो गृह्णाति । सखा मा गोपायेति त्रिदण्डं गृह्णाति । तच् छं योर् आवृणीमह इति यज्ञोपवीतं गृह्णाति । यद् अस्य पारे रजस इति शिक्यं गृह्णाति । ॐ इति पात्रम् । येन देवाः पवित्रेणेति जलपवित्रम् । येन देवा ज्योतिषोर्ध्वा उदायन्न् इति कमण्डलुं गृह्णाति ॥ ४.१९ ॥</p></blockquote>
<p>सप्तव्याहृतिभिः पात्रम् इति <strong>कात्यायनः</strong> ॥ ४.२० ॥ <strong>वसिष्ठः</strong> ।</p>
<blockquote>
<p>यज्ञोपवीतम् इति उपवीतं समादाय हंसः शुचिषत् उदुत्यम् चित्रम् तच् चक्षुः नमो मित्रस्येति त्रिदण्डादिपञ्च अङ्गम् इत्य् उपस्थाय समिद्धमिति द्वाभ्याम् अग्निं विसृज्य ग्रामसीमान्तं गत्वा त्रिधा बद्धो वृषभो रोरवीतीति त्रिदण्डान् आदद्यात् । पवित्रचतुष्टयत्रिकं जपित्वा त्रीणि पदा विचक्रम इति पदत्रयं गत्वा तद् विष्णोः परमं पदम् इत्य् उपस्थाय स्वयम्भूर् इति जपेत् । जले मत्स्यादीनां स्थले पशुमृगसरीसृपादीनां सर्वप्राणिनाम् अभयं दत्त्वा पुष्पमूलफलोपादान-द्रुमच्छेदमधुमांसानृतदानादानादीन् वर्जयेद् इति ॥ ४.२१ ॥</p></blockquote>
<p>आह <strong>कात्यायनः</strong> ।</p>
<blockquote>
<p>स्वकीयं ग्रामं बन्धुजनं च परित्यज्यान्यग्रामं प्राप्य जपध्यानपरायणो भवेत् । याचितायाचिताभ्यां भैक्षाभ्यां वर्तयेत् । कामक्रोधरागद्वेषादि वर्जयेत् । यावदायुर् एवं वर्तयन् ब्रह्म सम्पद्यते । न च पुनर् जायत इति ॥ ४.२२ ॥</p></blockquote>
<p><strong>शौनकः</strong> ।</p>
<blockquote>
<p>अथानवेक्षमाणो वाचं नियम्य प्राचीम् उदीचीं वा दिशम् अभिप्रव्रजेत् । शमदमादि येन कुर्यात् । श्रवणमनननिदिध्यासनानि कर्तव्यानि । प्रणवम् अभ्यसेन् नित्यम् इति<br>
॥ ४.२३ ॥</p></blockquote>
<p>इति <strong>शौनकीय</strong>सन्न्यासविधिः समाप्तः ॥ ४.२४ ॥ आह <strong>कपिलः</strong> ।</p>
<blockquote>
<p>अनग्निस् तु मुण्डः शिखी वाहोरात्रम् उपोषितः स्नात्वाप एवाप्सु पाणिना जुहोति । आपो वै सर्वा देवताः सर्वाभ्यो देवताभ्यो जुहोमि स्वाहेति । पुत्रैषणायाश् च वित्तैषणायाश् च लोकैषणायाश् चाप्य् उत्थितो ऽहं स्वाहेति । ॐ भूर् भुवः स्वः सन्न्यस्तं मया । इति त्रिर् उपांशूक्त्वा त्रिर् मध्यमेन त्रिर् उच्चैस् त्रिषत्या हि देवा इति विज्ञायते । अभयं सर्वभूतेभ्यो मत्तः स्वाहा । इत्य् अपां पूर्णाञ्जलिं भूमौ निनीय दण्डं दण्डान् वा जलपवित्रं कमण्डलुं शिक्यं पात्रम् इत्य् एतानि समादाय पुत्रमित्रशत्रुज्ञातीन् अग्निसन्निधानं त्यजेद् इति ॥ ४.२५ ॥</p></blockquote>
<p>आह <strong>वृद्धवसिष्ठः</strong> ।</p>
<blockquote>
<p>आहिताग्निस् तु प्रातर् उत्थाय व्रीहियवाभ्यां वैश्वानरीं पाथीकृतिं तन्तुमतीं वा निर्वपेत् । अथाहवनीयं गत्वा स्वर्गाय लोकाय स्वाहेति यज्ञपात्राणि जुहुयात् । अयं ते योनिर् ऋत्विय इत्य् आत्मन्य् अग्निं समारोप्य दक्षिणाग्निं गत्वा अयम् अग्निं पुरीष्य इत्य् उलूखलमुसले जुहुयात् । अयं त इत्य् अग्निं समारोप्य गार्हपत्यं गत्वा अयम् अग्निर् गृहपतिर् इत्य् अरणिं जुहुयात् । अयं त इत्य् अग्निं समारोप्य वेदिमध्ये स्थित्वा सहस्रशीर्षा पुरुष इति जपेत् । अद्भ्यः सम्भूत इत्य् उपस्थाय वेदाहम् इत्य् आत्मानम् उपस्थाय पितृभ्यः पिण्डदानं कुर्यात् । प्राच्यां दिशि पितरः सेन्द्रास् तृप्यन्ताम् । त्रातारम् इन्द्रम् इत्य् उपस्थाय पितृभ्यः पिण्डदानं कुर्यात् । आग्नेय्यां दिशि साग्निकाः पितरस् तृप्यन्ताम् । अग्निर् मूर्धेत्य् उपस्थाय पितृभ्यः पिण्डदानं कुर्यात् । दक्षिणायां दिशि सयमाः पितरस् तृप्यन्ताम् । असि यम इत्य् उपस्थाय पितृभ्यः पिण्डदानं कुर्यात् । नैरृत्यां दिशि सनिरृतयः पितरस् तृप्यन्ताम् । एष ते निरृत इत्य् उपस्थाय पितृभ्यः पिण्डदानं कुर्यात् । प्रतीच्यां दिशि सवरुणाः पितरस् तृप्यन्ताम् । उरुं हि राजा वरुण इत्य् उपस्थाय पितृभ्यः पिण्डदानं कुर्यात् । वायव्यां दिशि सवायवः पितरस् तृप्यन्ताम् । वायो शतम् इत्य् उपस्थाय पितृभ्यः पिण्डदानं कुर्यात् । उदीच्यां दिशि ससोमाः पितरस् तृप्यन्ताम् । सोमो राजा इत्य् उपस्थाय पितृभ्यः पिण्डदानं कुर्यात् । ऐशान्यां दिशि सेशानाः पितरस् तृप्यन्ताम् । ईशानम् इत्य् उपस्थाय पितृभ्यः पिण्डदानं कुर्यात् । ऊर्ध्वायां दिशि सब्रह्माणः पितरस् तृप्यन्ताम् । ब्रह्म जज्ञानम् इत्य् उपस्थाय पितृभ्यः पिण्डदानं कुर्यात् । अधरायां दिशि ससर्पाः पितरस् तृप्यन्ताम् । नमो ऽस्तु सर्पेभ्य इत्य् उपस्थाय पितृभ्यः पिण्डदानं कुर्यात् ॥४.२६ ॥</p></blockquote>
<p>पिण्डं दत्वा बन्धून् अनुमोदयतेत्य् उक्त्वा दर्भान् अनुशतं गृहीत्वा अत ऊर्ध्वं यज्ञोपवीतम् असीत्यादि <strong>शौनकीयो</strong>क्तं द्रष्टव्यम् ॥ ४.२७ ॥</p>
<p>आहिताग्नेर् एव <strong>कपिलो</strong> विशेषम् आह ।</p>
<blockquote>
<p>आहिताग्निश् चेत् प्राजापत्येष्टिं सर्वस्वदक्षिणां विधिवद् दत्त्वा अयं ते योनिर् ऋत्विय इत्य् आत्मन्य् अग्नीन् समारोप्य वेदिमध्ये स्थित्वा देवं नारायणं शङ्खचक्रगदाधरं पीतवाससं किरीटकेयूरकुण्डलधरं हारिणं विष्णुं ध्यात्वा गुर्वनुज्ञातः प्रैषमन्त्रम् उदाहरेद् इति ॥ ४.२८ ॥</p></blockquote>
<p><strong>जामदग्न्यः</strong> ।</p>
<blockquote>
<p>ऋतं चेति द्वादशाहम् अनुतिष्ठन्हि मानवः ।<br>
वेदार्थान् विधिवच् छ्रुत्वा सन्न्यसेद् अनृणो द्विजः ॥ ४.२९ ॥<br>
केशश्मश्रून् वापयित्वा पुण्ये चैव जलाशये ।<br>
वाचंयमोपवसति रात्रिं जागर्ति पर्वणि ॥ ४.३० ॥<br>
कृत्वा प्रजापतेर् इष्टिं सर्ववेदसदक्षिणाम् ।<br>
आत्मन्य् अग्नीन् समारोप्य या ते अग्ने य इत्य् ऋचा ॥ ४.३१ ॥<br>
अहं वृक्षस्येति तिष्ठेद् अन्तर्वेदि द्विजोत्तमः ।<br>
वेदो ह वै ब्रह्मवृक्षो ब्रह्मभूयाय कल्पते ॥ ४.३२ ॥<br>
सत्यं वदेत्य् अनुशास्ति पुत्रं वा शिष्यम् एव वा ।<br>
नानुशासनवादाभ्यां भिक्षां लिप्सेत कर्हिचित् ॥ ४.३३ ।<br>
ॐ भूर्भुवः सुवः सन्न्यस्तं मयेति त्रिर् उपांश्व् आह त्रिर् मध्यमं त्रिर् उच्चैः ।<br>
त्रिषत्या हि देवा इति वदन्ति ब्रह्मवादिनः ॥ ४.३४ ॥<br>
त्रीणि पदेति त्रिदण्डं वैणवं धारयेद् यतिः ।<br>
मानसं वाचिकं चैव कायिकं च विचक्षणः ॥ ४.३५ ॥<br>
अग्निर् देवता गायत्री छन्द इति मन्त्रेणालाबुदारुपात्रं गृह्णीयाद् भिक्षुको द्विजः ।<br>
जलपवित्रं गृह्णीयात् प्राजापत्यम् इति ऋचा ।<br>
तेन पूतं पिबेत् तोयं पवित्रोपचितो मुनिः ॥ ४.३६ ॥<br>
सर्वभूतेभ्यः स्वाहेति यो दद्याद् अभयाञ्जलिम् ।<br>
तस्यैव सर्वभूतेभ्यो न भयं जातु विद्यते ॥ ४.३७ ॥<br>
ग्रामात् प्राचीम् उदीचीं वा दिशं गत्वा तु वाग्यतः ।<br>
स्नानं तु विधिवत् कृत्वा प्राणायामान् षड् आचरेत् ॥ ४.३८ ॥</p></blockquote>
<p>अथ यज्ञोपवीतम् अप्सु जुहोति भूः स्वाहेति । त्रिदण्डान् आदत्ते सखा मे गोपायेति । <strong>परिशिष्टे</strong> पूर्वयज्ञोपवीतप्रतिपत्तिविधानवाक्यम् अस्ति ॥ ४.३९ ॥</p>
<p>अथापत्सन्न्यास उच्यते ॥ ४.४० ॥ तत्र <strong>जाबालिः</strong> ।</p>
<blockquote>
<p>यद्य् आतुरः स्यद् वाचा वा मनसा वापि सन्न्यसेत् ।<br>
एष पन्था ब्रह्मणानाम् इहानुविहितस् त्व् इति [जु ६८–६९] ॥ ४.४१ ॥</p></blockquote>
<p>आह्<strong>आङ्गिराः</strong> ।</p>
<blockquote>
<p>आतुराणां विशेषो ऽस्ति न विधिर् नैव च क्रिय ।<br>
प्रैषमात्रस् तु सन्न्यास आतुराणां विधीयते इति ॥ ४.४२ ॥</p></blockquote>
<p>आह <strong>लिखितः</strong> ।</p>
<blockquote>
<p>व्याघ्राग्निदस्युसर्पाद्यैः सम्पन्नमरणस् तु यः ।<br>
महता व्याधिना वापि पीडितो यो मुमूर्षति ।<br>
तदैव कुर्यात् सन्न्यासं विधिनाविधिनापि वा ॥ ४.४३ ॥<br>
सन्न्यस्तम् इति यो ब्रूयात् कण्ठस्थप्राणवान् अपि ।<br>
तारिताः पितरस् तेन स्वयं मुक्तिपथे स्थितः ॥ ४.४४ ॥<br>
मुक्तो यः प्राणसन्देहात् कृतसन्न्यसनो द्विजः ।<br>
पुनर् निवर्तते ये च तेन संव्यवहारिणः ।<br>
सर्वे ते कर्मचण्डालास् तेषां दृष्टा न निष्कृतिः ॥ ४.४५ ॥<br>
सन्न्यस्य चापदं तीर्णः सकाशे तु गुरोर् अथ ।<br>
लब्ध्वा मन्त्रैस् त्रिदण्डादीन् गृहीत्वा योगम् आचरेत् ॥ ४.४६ ॥<br>
तेषां नाशे पुनः प्राप्ते गृहीत्वा मन्त्रवत् स्वयम् ।<br>
समुद्रं गच्छ स्वाहेति नष्टान् अप्सु विनिक्षिपेत् ।<br>
शिक्षेत यतिधर्मांश् च <strong>लिखितस्य</strong> वचो यथा इति ॥ ४.४७ ॥</p></blockquote>
<p>आपन्नानां त्रिधा सन्न्यास उक्तः विधिनाविधिनापि वेत्युक्तत्वात् । कथञ्चित् कर्तुं शक्तो विधिना कुर्यात् । अशक्तः सन्न्यस्तं मयेति वाचा प्रैषमात्रम् उच्चारयेत् । तत्राप्य् अशक्तश् चेन् मनसैव सङ्गत्यागं कुर्यात् । इत्य् आपत्सन्न्यासविधिः ॥ ४.४८ ॥</p>
<p>**इति यतिधर्मसमुच्चये सन्न्यासप्रयोगो नाम **</p>
<p><strong>चतुर्थं पर्व ॥ ४.४९ ॥</strong></p>
<p><strong>पञ्चमं पर्व</strong></p>
<p><strong>मुख्यकर्मविधिः</strong></p>
<p>अथ यतीनां मुख्यकर्मोच्यते ॥ ५.१ ॥ तत्राह्<strong>ओशनाः</strong> ।</p>
<blockquote>
<p>ब्रह्मचार्य् उपकुर्वाणो नैष्ठिको ऽप्य् अपरस् तथा ।<br>
सदारो न्यस्तदारश् च वानप्रस्थो द्विधा स्मृतः ॥ ५.२ ॥<br>
भिक्षू द्वौ भिक्षुसन्न्यासी वेदसन्न्यासिकस् तथा ।<br>
बहुधा गृहिणो भिन्नाः शालीनादय एव ते ॥ ५.३ ॥<br>
द्विधैवाश्रमिणां भेदश् चतुर्णां मनुर् अब्रवीत् ।<br>
तेषां यो भिक्षुसन्न्यासी तस्येदं शृणुताधुना ॥ ५.४ ॥<br>
इहामुत्रोपभोगेषु विरक्तः प्रव्रजेद् द्विजः ।<br>
वैश्वानरीं निरूप्येष्टिं सर्ववेदसदक्षिणाम् इति ॥ ५.५ ॥</p></blockquote>
<p>एवं परिव्राजकस्य द्विधा भेदो ऽभ्युपगतः ॥ ५.६ ॥ <u>केचित्</u> तु चतुर्विधत्वं वर्णयन्ति ।</p>
<blockquote>
<p>चतुर्विधा भिक्षवस् तु कुटीचकबहूदकौ ।<br>
हंसः परमहंसश् च यो यः पश्चात् स उत्तमः इति ॥ ५.७ ॥</p></blockquote>
<p>एतद् अपि पाञ्चरात्रसिद्धं साङ्ख्यसिद्धं च न वेदसिद्धम् इति केचिद् आहुः ॥ ५.८ ॥ <strong>आपस्तम्ब</strong> इमं पक्षं प्रतिषेधति ।</p>
<blockquote>
<p>सर्वतः परिमोक्षम् एके । सत्यानृते सुखदुःखे वेदान् इमं लोकम् अमुं च परित्यज्यात्मानम् अन्विच्छेत् । बुद्धे क्षेमप्रापणम् । तच् छास्त्रैर् विप्रतिषिद्धम् । बुद्धे चेत् क्षेमप्रापणम् इहैव न दुःखम् उपलभेत । एतेन परं व्याख्यातम् इति [अप्ध् २.२१.१२–१७] ॥ ५.९ ॥</p></blockquote>
<p>आह्<strong>आत्रिः</strong> ।</p>
<blockquote>
<p>शिखिनश् च श्रुताः केचित् केचिन् मुण्डास् तु भिक्षुकाः ।<br>
चतुर्धा भिक्षवो विप्राः सर्वे चैव त्रिदण्डिनः इति ॥ ५.१० ॥</p></blockquote>
<p>आह <strong>पराशरः</strong> ।</p>
<blockquote>
<p>तत्र परिव्राजकाश् चतुर्विधा भवन्ति । कुटीचका बहूदका हंसाः परमहंसाश् चेति । तत्र कुटीचका नाम पुत्रादिभिः कुटीं कारयित्वा कामक्रोधलोभमोहमदमात्सर्यादीन् परित्यज्य विधिवत् सन्न्यासं कृत्वा त्रिदण्डजलपवित्रकाषायवस्त्रधारिणः स्नानशौचाचमनजपस्वाध्यायब्रह्मचर्यध्यानतत्पराः पुत्रादेर् एव भिक्षाकाले ऽन्नं यात्रामात्रम् उपयुञ्जानास् तस्यां कुटौ नित्यं वसन्त आत्मानं मोक्षयन्ते । बहूदका नाम त्रिदण्डकमण्डलुपक्ष्मपवित्रशिक्यकाषायवस्त्रधारिणो वेदान्तार्थावबोधकाः साधुवृत्तेषु ब्राह्मणेषु भिक्षाचर्यं चरन्त आत्मानं मोक्षयन्ते । हंसा नाम त्रिदण्डजलपवित्रशिक्ययज्ञोपवीतिनो गोमूत्रगोमयाहारा एकरात्रत्रिरात्रमासोपवासपक्षोपवासकृच्छ्रचान्द्रायणसान्तपनमहासान्तपन-पराकतुलापुरुषादीनि व्रतानि चरन्तो गोद्विजाढ्येषु पुण्येशु देशेषु वसन्त आत्मानं मोक्षयन्ते । परमहंसा नाम त्रिदण्डजलपवित्रशिक्ययज्ञोपवीतिनो ऽन्तर्वासोबहिर्वासधारिणो ग्रामैकरात्रवासिनो नगरतीर्थावसथेषु पञ्चरात्रिका भिक्षाकाले शीर्णपर्णपुटं कृत्वा ब्राह्मणकुलाद् एव भैक्षं गृहीत्वाष्टौ ग्रासान् एव भुञ्जानाः सन्ध्योपासनतत्परा नित्यं वृक्षमूले वसन्त आत्मानं मोक्षयन्त इति<br>
॥ ५.११ ॥</p></blockquote>
<p>तत्र <strong>मनुः</strong> वेदसन्न्यासिकानामाह ।</p>
<blockquote>
<p>एष धर्मो ऽनुशिष्टो ऽन्यो यतीनां नियतात्मनाम् ।<br>
वेदसन्न्यासकानां तु कर्मयोगं निबोधत इति [म्ध् ६.८६] ॥ ५.१२ ॥</p></blockquote>
<p>ऋणानि त्रीण्य् अपाकृत्येति त्रयः श्लोका अस्मिन्न् अवसरे पठ्यन्ते केषुचित् प्रदेशेषु ।</p>
<blockquote>
<p>ब्रह्मचारी गृहस्थश् च वानप्रस्थो ऽथ भिक्षुकः ।<br>
एते गृहस्थप्रभवाश् चत्वारः पृथग् आश्रमाः ॥ ५.१३ ॥<br>
सर्वे ऽपि क्रमशस् त्व् एते यथाशास्त्रं निषेविताः ।<br>
यथोक्तकारिणं विप्रं नयन्ति परमां गतिम् ॥ ५.१४ ॥<br>
सर्वेषाम् अपि चैतेषां वेदश्रुतिविधानतः ।<br>
गृहस्थ उच्यते श्रेष्ठः स त्रीन् एतान् बिभर्ति हि ॥ ५.१५ ॥<br>
यथा नदीनदाः सर्वे सागरे यान्ति संस्थितिम् ।<br>
तथैवाश्रमिणः सर्वे गृहस्थे यान्ति संस्थितिम् ॥ ५.१६ ॥<br>
चतुर्भिर् एतैर् अपि तु नित्यम् आश्रमिभिर् द्विजैः ।<br>
दशलक्षणको धर्मः सेवितव्यः प्रयत्नतः ॥ ५.१७ ॥<br>
धृतिः क्षमा दमो ऽस्तेयं शौचम् इन्द्रियनिग्रहः ।<br>
ह्रीर् विद्या सत्यम् अक्रोधो दशकं धर्मलक्षणम् ॥ ५.१८ ॥<br>
दश चिह्नानि धर्मस्य ये विप्राः समधीयते ।<br>
अधीत्य चानुवर्तन्ते ते यान्ति परमां गतिम् ॥ ५.१९ ॥<br>
दशलक्षणकं धर्मम् अनुतिष्ठन्हि मानवः ।<br>
वेदान्तान् विधिवच् छ्रुत्वा सन्न्यसेद् अनृणो द्विजः ॥ ५.२० ॥<br>
सन्न्यस्य सर्वकर्माणि कर्मदोषान् अपानुदन् ।<br>
नियतो वेदम् अभ्यस्य पुत्रैश्वर्ये सुखं वसेत् इति ॥ ५.२१ ॥<br>
[म्ध् ६.८७–९६]</p></blockquote>
<p>एवम् एव कुटीचक इति <u>केचिद्</u> आहुः । दश चिह्नानि धर्मस्येति चिह्नग्रहणम् आश्रमधर्मं प्रति शेषत्वख्यापनार्थम् । ततश् च सर्वैर् आश्रमिभिः स्वं स्वं धर्मम् अनुतिष्ठद्भिर् धृत्यादिदशधर्मोपेतैर् भवितव्यम् इति भावः ॥ ५.२२ ॥</p>
<p>तत्र भिक्षुसन्न्यासिनाम् आश्रमधर्म उच्यते । आह <strong>क्रतुः</strong> ।</p>
<blockquote>
<p>साङ्ख्यं योगो हरेर् भक्तिर् अप्रमादो विरागता ।<br>
एतत् सारम् अतः शेष आश्रमो धर्म उच्यते इति ॥ ५.२३ ॥</p></blockquote>
<p>एतद् उक्तं भवति । साङ्ख्यं तत्त्वज्ञानम् । योगो ऽष्टाङ्गः षडङ्गो वा । हरेर् भक्तिर् ईश्वरोपासनं परमात्मनि स्नेहः । अप्रमादः सदा प्रतिबुद्धताः । विरागता विषयेष्व् अस्नेहता ॥ ५.२४ ॥ तथाह <strong>बृहस्पतिः</strong> ।</p>
<blockquote>
<p>परमात्मनि यो रक्तो विरक्तो ऽपरमात्मनि ।<br>
सर्वैषणाविनिर्मुक्तः स भैक्षं भोक्तुम् अर्हति इति ॥ ५.२५ ॥</p></blockquote>
<p>एतत् सारम् अतः शेष इति । एष एव प्रधानधर्म आश्रमस्य । शेषस् तु धर्मः सन्ध्यावन्दनादिलक्षण आश्रम एव आश्रमधर्मः स्वरूपम् एव । तन्निष्ठ आश्रमनिष्ठ एव स्यात् नाश्रमधर्मनिष्ठः । सन्ध्यावन्दनादयो व्यापारा आश्रमधर्माङ्गत्वम् आपन्ना न स्वयम् आश्रमधर्माः ॥ ५.२६ ॥ तथाह <strong>दक्षः</strong> ।</p>
<blockquote>
<p>सन्ध्याहीनो ऽशुचिर् नित्यम् अनर्हः सर्वकर्मसु ।<br>
यद् अन्यत् कुरुते कर्म न तस्य फलभाग् भवेत् इति ॥ ५.२७ ॥</p></blockquote>
<p>तत्र साङ्ख्यमुच्यते । आह <strong>यमः</strong> ।</p>
<blockquote>
<p>पञ्चविंशतितत्त्वज्ञो यत्र तत्राश्रमे रतः ।<br>
प्रकृतिज्ञो विकारज्ञः स दुःखात् परिमुच्यते ॥ ५.२८ ॥<br>
मनो बुद्धिर् अहङ्कारः खानिलाग्निजलानि भूः ।<br>
एताः प्रकृतयस् त्व् अष्टौ विकाराः षोडशापरे ॥ ५.२९ ॥<br>
श्रोत्राक्षिरसनाघ्राणं त्वक् च सङ्कल्प एव च ।<br>
शब्दरूपरसस्पर्शगन्धवाक्पाणिपायवः ।<br>
उपस्थपादाव् इति च विकाराः शोडश स्मृताः ॥ ५.३० ॥</p></blockquote>
<p>सङ्कल्पः अन्तःकरणानां वृत्तयः ।</p>
<blockquote>
<p>चर्तुर्विंशकम् इत्य् एतज् ज्ञानम् आहुर् मनीषिणः ।<br>
पञ्चविंशकम् अव्यक्तं षड्विंशः पुरुषोत्तमः ।<br>
एतज् ज्ञात्वा तु मुच्यन्ते यतयः शान्तबुद्धयः ॥ ५.३१ ॥<br>
अशब्दम् अरसस्पर्शम् अरूपं गन्धवर्जितम् ।<br>
निर्दुःखं सुसुखं शुद्धं तद् विष्णोः परमं पदम् ॥ ५.३२ ॥<br>
अजं निरञ्जनं शान्तम् अव्यक्तं ज्ञानम् अक्षरम् ।<br>
अनादिनिधनं ब्रह्म तद् विष्णोः परमं पदम् इति ॥ ५.३३ ॥</p></blockquote>
<p><strong>बृहस्पतिः</strong> ।</p>
<blockquote>
<p>तद् एतत् परमं भूतं यस्माद् भूतान्य् अनेकशः ।<br>
पृथिव्या इव भाण्डानि प्रभवन्ति विशन्ति च ॥ ५.३४ ॥<br>
तद् एतत् परमं ज्योतिस् तस्यान्ये विस्फुलिङ्गवत् ।<br>
विक्षिप्तं सूर्यचन्द्राग्निविद्युत्ताराग्रहादिषु ॥ ५.३५ ॥<br>
स एष परमानन्दो याश् चान्याः सुखविप्रुषः ।<br>
पिबन्ति पुण्यकर्माणो ब्रह्मेन्द्रपितृमानवाः ॥ ५.३६ ॥<br>
नानात्वैकत्वभावेन सर्वभावस्थितं प्रभुम् ।<br>
इदं तु परमैकत्वं परा सत्ता परा गतिः ॥ ५.३७ ॥</p></blockquote>
<p>इत्य् उपक्रम्यान्ते च ।</p>
<blockquote>
<p>य एवं ब्रह्म जानाति संसारात् स विमुच्यते इति ॥ ५.३८ ॥</p></blockquote>
<p>आह <strong>शौनकः</strong> ।</p>
<blockquote>
<p>पृथिव्य् आपस् तथा तेजो वायुर् आकाश एव च ।<br>
पञ्चैतानि विजानीयान् महाभूतानि पण्डितः ॥ ५.३९ ॥<br>
श्रोत्रं चक्षुः स्पर्शनं च रसनं घ्राणम् एव च ।<br>
बुद्धीन्द्रियाणि जानीयात् पञ्चैवास्मिञ् छरीरके ॥ ५.४० ॥<br>
मनो बुद्धिस् तथैवात्मा ह्य् अव्यक्तं च तथापरम् ।<br>
इन्द्रियेभ्यः पराण्य् आहुश् चत्वारि कथितानि तु ॥ ५.४१ ॥<br>
शब्दं रूपं तथा स्पर्शं रसं गन्धं तथैव च ।<br>
इन्द्रियार्थान् विजानीयात् पञ्चैव सततं बुधः ॥ ५.४२ ॥<br>
हस्तपादाव् उपस्थं च जिह्वा पायुस् तथैव च ।<br>
कर्मेन्द्रियाणि पञ्चैव नित्यम् अस्मिञ् छरीरके ॥ ५.४३ ॥<br>
चर्तुर्विंशतिर् एतानि तत्त्वानि कथितानि तु ।<br>
मत्वात्मानं तद्रहितं पुरुषं पञ्चविंशकम् ॥ ५.४४ ॥<br>
यज् ज्ञात्वा तु विमुच्यन्ते यतयः शान्तबुद्धयः ।<br>
एतत् तत् परमं गुह्यम् एतद् अक्षरम् उत्तमम् ॥ ५.४५ ॥</p></blockquote>
<p>अशब्दम् अरसस्पर्शम् इत्यादि <strong>याम्य</strong>पाठ एव । एवम् अन्यत्राप्<strong>ईतिहासपुराणेषु</strong> <strong>मानवादिषु</strong> वेदान्तेषु च साङ्ख्यशब्दवाच्यं तत्त्वज्ञानम् अन्वेषणीयम् ॥ ५.४६ ॥</p>
<p>अथ ज्ञानतत्त्वस्य योग उच्यते । सो ऽष्टाङ्ग उक्तः <strong>पातञ्जले</strong> ।</p>
<blockquote>
<p>यमनियमासनप्राणायामप्रत्याहारधारणाध्यानसमाधयो ऽष्टाङ्गानि । तत्र अहिंसासत्यास्तेयब्रह्मचर्यापरिग्रहा यमाः । शौचसन्तोषतपःस्वाध्यायेश्वरप्रणिधानानि नियमाः । स्थिरसुखम् आसनम् । प्राणगतिविच्छेदः प्राणायामः । स्वविषयासम्प्रयोगे चित्तस्वरूपानुकार एवेन्द्रियाणां प्रत्याहारः । देशबन्धश् चित्तस्य धारणा । तत्र प्रत्ययैकतानता ध्यानम् । तद् एवार्थमात्रनिर्भासं स्वरूपशून्यम् इव समाधिः<br>
॥ ५.४७ ॥ [य्स् २.२९—३.३]</p></blockquote>
<p>एषाम् अष्टानाम् अङ्गानां प्रत्याहारादीनि स्वरूपाङ्गानि देवदत्तस्येव हस्तादीनि इतराणि साधनत्वेनाङ्गानि । तेषाम् अन्तरङ्गविरोधे ऽन्तरङ्गाण्य् एव पालनीयानि ॥ ५.४८ ॥</p>
<p>तथा च भगवान् <strong>व्यासः</strong> ।</p>
<blockquote>
<p>यमान् यतेत सततं बाधित्वापीतरान् बुधः ।<br>
यमान् पतत्य् अकुर्वाणो नियमान् केवलं भजन् इति ॥ ५.४९ ॥</p></blockquote>
<p>तानीमान्य् अङ्गानि व्याख्यायन्ते स्मृतिषु नानाप्रकारेण । तत्र तावत् <strong>क्रतुः</strong> ।</p>
<blockquote>
<p>योगाङ्गैर् वा यमादिभिः [सेए ६.२३] ।</p></blockquote>
<p>इत्य् उक्त्वाह ।</p>
<blockquote>
<p>धृतिः क्षमा दमो ऽस्तेयं शौचम् इन्द्रियनिग्रहः ।<br>
ह्रीर् विद्या सत्यम् अक्रोध एतद् धर्मस्य लक्षणम् ॥ ५.५० ॥<br>
अहिंसा समतास्तेयं क्षमादमशमादयः ।<br>
तुष्टिर् अद्रोहताकल्कं निर्वैरत्वं यमाः स्मृताः ॥ ५.५१ ॥<br>
विकल्पो दम्भ आलस्यं सङ्गः कर्मफलं भयम् ।<br>
परिग्रहो ममत्वं च त्यागश् चोपयमाः स्मृताः ॥ ५.५२ ॥</p></blockquote>
<p>एषां त्यागस् त्याग इत्य् अर्थः ।</p>
<blockquote>
<p>कामरागद्वन्द्वनिद्रामोहक्षुत्पापचेतसाम् ।<br>
द्वेषाहङ्कारलोभानां विजयाः संयमाः स्मृताः ॥ ५.५३ ॥<br>
सन्नतिः शीलम् आस्तिक्यं योगो वृत्तं श्रुतं क्रिय ।<br>
औदासीन्यं मृदु स्थैर्यं वैराग्यं च परा यमाः ॥ ५.५४ ॥<br>
अप्रार्थनम् असङ्कल्पम् अस्पर्शनम् अदर्शनम् ।<br>
ध्यानं प्रसादमाधुर्यं मौनं सन्नियमान् विदुः ॥ ५.५५ ॥</p></blockquote>
<p><strong>शौनकः</strong> ।</p>
<blockquote>
<p>दश व्रतानि सर्वेषां यतीनां विहितानि वै ।<br>
अहिंसा सत्यम् अस्तेयं ब्रह्मचर्यापरिग्रहौ ॥ ५.५६ ॥<br>
अक्रोधो गुरुशुश्रूषा शौचं दुर्वृत्तिवर्जनम् ।<br>
वाङ्मनःकायचेष्टासु प्रमादस्य च वर्जनम् इति ॥ ५.५७ ॥</p></blockquote>
<p>आह <strong>बोधायनः</strong> ।</p>
<blockquote>
<p>अथैतानि व्रतानि भवन्ति । अहिंसा सत्यम् अस्तेयं मैथुनस्य च वर्जनं त्याग इति । पञ्चैवोपव्रतानि भवन्ति । अक्रोधो गुरुशुश्रूषाप्रमादः शौचम् आहारशुद्धिश् चेति [ब्ध् २.१८.२–३] ॥ ५.५८ ॥</p></blockquote>
<p><strong>यमः</strong> ।</p>
<blockquote>
<p>अथादित्यो यमो राजा यतीनां भावितात्मनाम् ।<br>
जगाद विहितान् धर्मान् वेदसन्न्यासिनाम् अपि ॥ ५.५९ ॥<br>
अहिंसा सत्यम् अक्रोधो ब्रह्मचर्यं तपः श्रुतम् ।<br>
अस्तेयाव्यभिचारौ च धर्मो दशविधः स्मृतः ॥ ५.६० ॥</p></blockquote>
<p>तपसो वाङ्मनःकायभेदेन भिन्नत्वाद् दशविधत्वम् ।</p>
<blockquote>
<p>सन्तोषो गुरुशुश्रूषा ह्य् अप्रमादः क्षमा दया ।<br>
मौनम् आहारशुद्धिश् च शौचम् अष्टौ व्रतानि च ॥ ५.६१ ॥</p></blockquote>
<p>ननु हिंसाभेदाद् अहिंसापि भिद्यते । हिंसा च दशविधा । तथा हि उद्वेगकरणं सन्तापकरणं रुजाकरणं शोणितोत्पादनं पैशुन्यं सुखापनयनम् अतिक्रमः सङ्कोचो हितप्रतिषेधो वध इति ॥ ५.६२ ॥ अप्रसिद्धांश् च भेदान् <strong>वृद्धजाबालिर्</strong> आह ।</p>
<blockquote>
<p>हन्ता चैवानुमन्ता च विशस्ता क्रयविक्रयी ।<br>
संस्कर्ता चोपकर्ता च खादकश् चाष्ट घातकाः इति ॥ ५.६३ ॥</p></blockquote>
<p>सत्यं <strong>वायुर्</strong> आह ।</p>
<blockquote>
<p>न धर्मयुक्तम् अनृतं हिनस्तीति मनीषिणः ।<br>
तथापि तन् न वक्तव्यं प्रसङ्गो ऽप्य् एष दारुणः ॥ ५.६४ ॥</p></blockquote>
<p>अस्तेयं च <strong>स एवाह</strong> ।</p>
<blockquote>
<p>असद्वादो न कर्तव्यो यतिना धर्मलिप्सुना ।<br>
न चैवापद्गतेनापि स्तेयं कार्यं कदाचन ॥ ५.६५ ॥</p></blockquote>
<p>ब्रह्मचर्यभेदं <strong>बृहस्पतिर्</strong> आह ।</p>
<blockquote>
<p>स्मरणं कीर्तनं केलिः प्रेक्षणं गुह्यभाषणम् ।<br>
सङ्कल्पो ऽध्यवसायश् च क्रियानिवृत्तिर् एव च ॥ ५.६६ ॥<br>
एतन् मैथुनम् अष्टाङ्गं प्रवदन्ति मनीषिणः ।<br>
विपरीतं ब्रह्मचर्यम् एतद् एवाष्टलक्षणम् ॥ ५.६७ ॥</p></blockquote>
<p>अपरिग्रहं <strong>लिखित</strong> आह ।</p>
<blockquote>
<p>संस्कृतां न वदेद् वाणीं बालवन् मूकवच् चरेत् ।<br>
न द्रव्यसञ्चयं कुर्यान् मात्राम् अप्य् अन्यकालिकाम् ॥ ५.६८ ॥</p></blockquote>
<p>शौचम् उपरि व्याख्यास्यते <strong>गर्गेण</strong> [सेए ६.५] ॥ ५.६९ ॥ स्वाध्यायं <strong>यम</strong> आहः ।</p>
<blockquote>
<p>जप्येनापि नयेत् कालं ध्यानश्रान्तो यतिः सदा ।<br>
ध्यानेन जपविश्रान्तः पुनर् ध्यायेत् पुनर् जपेत् ॥ ५.७० ॥<br>
चत्वारः पाकयज्ञास् तु विधियज्ञसमन्विताः ।<br>
सर्वे ते जपयज्ञस्य कलां नार्हन्ति षोडशीम् ॥ ५.७१ ॥<br>
विधियज्ञाज् जपो यज्ञो विशिष्टो दशभिर् गुणैः ।<br>
उपांशु स्याच् छतगुणः सहस्रो मानसः स्मृतः इति ॥ ५.७२ ॥</p></blockquote>
<p><strong>मनुः</strong> ।</p>
<blockquote>
<p>अधियज्ञं ब्रह्म जपेद् आधिदैविकम् एव च ।<br>
आध्यात्मिकं च सततं वेदान्ताभिहितं च यत् ॥ ५.७३ ॥ [म्ध् ६.८३] वेदान्ताभिहितं प्रणवः । <strong>आपस्तम्बः</strong> ।<br>
स्वाध्याय एवोत्सृजमानो वाचम् इति ॥ ५.७४ ॥ [अप्ध् २.२१.१०]</p></blockquote>
<p><strong>बोधायनः</strong> ।</p>
<blockquote>
<p>सायम्प्रातर् अग्निहोत्रमन्त्राञ् जपेत् [ब्ध् २.१८.२०] । यो ऽग्निहोत्री भूत्वा प्रव्रजति तस्यायं विधिः ॥ ५.७५ ॥</p></blockquote>
<p>ईश्वरप्रणिधानं <strong>कपिल</strong> आह ।</p>
<blockquote>
<p>प्रातःस्नानं जपो मौनं नित्यम् एकान्तशीलता ।<br>
नमस्कारोपवासौ च भक्तिर् विष्णौ तथा गुरौ ॥ ५.७६ ॥<br>
आस्तिक्यं ब्रह्मसंस्पर्शः प्राणायामरतिस् तथा ।<br>
त्रैकाल्यम् अर्चनं विष्णोः परमं मुक्तिसाधनम् ॥ ५.७७ ॥</p></blockquote>
<p><strong>अत्रिः</strong> ।</p>
<blockquote>
<p>त्रैकाल्यम् अर्चनं विष्णोर् देवानां च तदात्मनाम् ।<br>
नमस्कारार्चनादीनि कुर्यान् नान्यस्य कस्यचित् इति ॥ ५.७८ ॥</p></blockquote>
<p>आह <strong>क्रतुः</strong> ।</p>
<blockquote>
<p>ईश्वरो भगवान् विष्णुः परमात्मा महान् अजः ।<br>
शास्ता चराचरस्यैको यतीनां परमा गतिः ॥ ५.७९ ॥</p></blockquote>
<p>पुनः <strong>स एवाह</strong> ।</p>
<blockquote>
<p>ध्यायते ऽर्चयते यो ऽन्यं विष्णुलिङ्गम् उपाश्रितः ।<br>
कल्पकोटिशतैश् चापि गतिस् तस्य न विद्यते ॥ ५.८० ॥</p></blockquote>
<p>अथापि <strong>स एवाह</strong> ।</p>
<blockquote>
<p>पूजां पुरुषसूक्तेन वेदगुह्यस्तवैः स्तुतिम् ।<br>
ॐ इत्य् एकाक्षरं ध्यायेद् अधियज्ञं तथा जपेत् ।<br>
त्रिकं पुरुषसूक्तं च चतुष्कं प्राणसंयमैः ॥ ५.८१ ॥</p></blockquote>
<p>त्रिकं प्रणवव्याहृतिगायत्र्यः । ता एव सशिरस्काश् चतुष्कम् । आसनं <strong>शङ्ख</strong> आह ।</p>
<blockquote>
<p>शून्ये गृहे देवगृहे गुहायां गिरिगह्वरे ।<br>
यत्र वा रमते बुद्धिस् तत्रासीत प्रसन्नधीः ॥ ५.८२ ॥<br>
योगशास्त्रोक्तमार्गेण कृतासनपरिग्रहः ।<br>
योगं युञ्जीत सततं सन्ध्यासु तु विशेषतः ॥ ५.८३ ॥</p></blockquote>
<p><strong>विश्वामित्रः</strong> ।</p>
<blockquote>
<p>ततो निवातके रम्ये निम्नोन्नतविवर्जिते ।<br>
कुशाजिनसुचेलानाम् उपर्य् उपरि विन्यसेत् ॥ ५.८४ ॥<br>
पद्मासनं तु तत्रैव कृत्वाङ्गानि समं नयेत् ।<br>
प्राणायामांस् ततः कुर्याद् यावत् कालं समाहितः ॥ ५.८५ ॥</p></blockquote>
<p>प्राणायामप्रत्याहारधारणाध्यानानां लक्षणं <strong>शङ्ख</strong> आह ।</p>
<blockquote>
<p>प्राणायामैर् दहेद् दोषान् धारणाभिश् च किल्बिषान् ।<br>
प्रत्याहारेण संसर्गान् ध्यानेनानैश्वरान् गुणान् ॥ ५.८६ ॥<br>
सव्याहृतिं सप्रणवां गायत्रीं शिरसा सह ।<br>
त्रिः पठेद् आयतप्राणः प्राणायामः स उच्यते ॥ ५.८७ ॥<br>
संयमश् चेन्द्रियाणां हि प्रत्याहारः प्रकीर्तितः ।<br>
मनःसंयमनं तज्ज्ञैर् धारणेति निगद्यते ॥ ५.८८ ॥<br>
ब्रह्मणि ध्यानयोगेन देवदेवस्य दर्शनम् ।<br>
ध्यानं प्रोक्तं प्रवक्ष्यामि ध्यानयोगम् अतः शुभम् ॥ ५.८९ ॥</p></blockquote>
<p>ध्यानं समाधिः । ध्यानयोगस् तु ध्यानम् । तदाह ।</p>
<blockquote>
<p>हृदिस्था देवताः सर्वा हृदि प्राणाः प्रतिष्ठिताः ।<br>
हृदि ज्योतींषि सूर्यश् च हृदि सर्वं प्रतिष्ठितम् ॥ ५.९० ॥<br>
स्वदेहम् अरणिं कृत्वा प्रणवं चोत्तरारणिम् ।<br>
ध्याननिर्मथनाभ्यासाद् विष्णुं पश्येद् धृदि स्थितम् ॥ ५.९१ ॥</p></blockquote>
<p>ओङ्कारेण ब्रह्म ध्यायेद् अन्यांस् त्यक्त्वा शब्दादीन् इत्य् अभिप्रायः । तथा च <strong>श्रुतिः</strong> ।</p>
<blockquote>
<p>ॐ इत्य् आत्मानं युञ्जीतेति ॥ ५.९२ ॥ [म्नु ५४०]</p></blockquote>
<p>तथा ।</p>
<blockquote>
<p>अन्या वाचो विमुञ्चथ । [मुउ २.२.५]</p></blockquote>
<p>इत्युक्त्वाह ।</p>
<blockquote>
<p>ॐ इत्य् एव ध्यायतात्मानम् इति । [मुउ २.२.६]<br>
नानुध्यायेद् बहूञ् छब्दान् । [बउ ४.४.२१]</p></blockquote>
<p>इति च ॥ ५.९३ ॥ आह <strong>यमः</strong> ।</p>
<blockquote>
<p>द्वे ब्रह्मणी वेदितव्ये शब्दब्रह्म परं च यत् ।<br>
शब्दब्रह्मणि निष्णातः परं ब्रह्माधिगच्छति ॥ ५.९४ ॥</p></blockquote>
<p>शब्दब्रह्म प्रणवः । <strong>यमः शङ्खश्</strong> च ।</p>
<blockquote>
<p>रविमध्ये स्थितः सोमस् तस्य मध्ये हुताशनः ।<br>
तेजोमध्ये स्थितं तत्त्वं तत्त्वमध्ये स्थितो ऽच्युतः ॥ ५.९५ ॥</p></blockquote>
<p><strong>विश्वामित्रः</strong> ।</p>
<blockquote>
<p>प्रसीदति मनो यावत् तावच् चित्तं नियम्य तु ।<br>
चिन्तयेद् धृदि मध्ये तु प्रदीप्तं सूर्यमण्डलम् ॥ ५.९६ ॥<br>
तस्य मध्ये स्थितं सोमम् अग्निं ब्रह्म महच्छिखम् ।<br>
सर्वविघ्नप्रशान्त्यर्थं हृत्पद्मे देवम् अच्युतम् ॥ ५.९७ ॥<br>
शुद्धस्फटिकसङ्काशं चतुर्बाहुम् अनुस्मरेत् ।<br>
ततः स निष्कलं ध्यायेद् ब्रह्मपूर्वम् अतन्द्रितः ॥ ५.९८ ॥</p></blockquote>
<p>ब्रह्मपूर्वं प्रणवपूर्वं नारायणम् इत्य् अर्थः ।</p>
<blockquote>
<p>सर्वं सर्वात्मकं तत्त्वं विष्ण्वाख्यं परमं पदम् ।<br>
पुनः पुनः स्वचित्तस्थं निर्मलं यन् निरामयम् ॥ ५.९९ ॥<br>
तद् ब्रह्म चाहम् एवास्मि सर्वगं त्व् आत्मनः परम् ।<br>
निरस्य विषयासक्तिं सन्निरुध्य मनो हृदि ॥ ५.१०० ॥<br>
यदा यस्य मनोभावं तद् एवं परमं पदम् ।<br>
वीक्षितां बुद्धिम् आदद्यात् पुनर् अप्य् आत्मनीश्वरे ॥ ५.१०१ ॥<br>
न निर्वेदं मुनिर् गच्छेन् निरुन्ध्याद् एव मानसम् ।<br>
तावद् एव निरोद्धव्यं हृदि यावत् क्षयं गतम् ॥ ५.१०२ ॥<br>
एतज् ज्ञानं च ध्यानं च शेषो ऽन्यो ग्रन्थविस्तरः ।<br>
इन्द्रियेषु निरुद्धेषु मनसि स्पन्दवर्जिते ।<br>
आत्मा प्रकाशते शुद्धो बोधाकारो निराकुलः इति ॥ ५.१०३ ॥</p></blockquote>
<p><strong>लिखितः</strong> ।</p>
<blockquote>
<p>विचार्य च पुराणार्थान् वेदान्तान् भक्तिम् आस्थितः ।<br>
विष्णुं सदा हृदि ध्यायेत् साकारं निष्कलं तु वा ॥ ५.१०४ ॥<br>
इदं तु सर्वधर्माणां यद् योगेनात्मदर्शनम् ।<br>
श्रेष्ठम् एतद् विरोध्य् अन्यत् त्यजेद् आवश्यकाद् ऋते ॥ ५.१०५ ॥</p></blockquote>
<p><strong>बृहस्पतिः</strong> ।</p>
<blockquote>
<p>क्षमा तीर्थं दमस् तीर्थं तीर्थम् इन्द्रियनिग्रहः<br>
सर्वभूतदया तीर्थं ध्यानतीर्थम् अनुत्तमम् ॥ ५.१०६ ॥<br>
एतानि पञ्च तीर्थानि सत्यं षष्ठं तु सर्वदा ।<br>
देहे तिष्ठन्ति सर्वत्र तेषु स्नानं समाचरेत् ॥ ५.१०७ ॥<br>
न तथा पुष्करे स्नातो गङ्गायां कुरुजाङ्गले ।<br>
मुच्यते पुरुषः पापैर् यथा स्नातः क्षमादिषु ॥ ५.१०८ ॥<br>
निगृहीतेन्द्रियग्रामो यत्र यत्र वसेन् नरः ।<br>
तत्र तत्र कुरुक्षेत्रं नैमिषं पुष्करं तथा ॥ ५.१०९ ॥<br>
इदं तीर्थम् इदं नेति ये नरा भेदवादिनः ।<br>
तेषां विधीयते तीर्थगमनं तत्फलं च यत् ॥ ५.११० ॥<br>
सर्वं ब्रह्मेति यो वेत्ति नातीर्थं तस्य किञ्चन ।<br>
जाग्रत्स्वप्नसुषुप्तेषु ब्रह्मण्य् एव स वर्तते ॥ ५.१११ ॥<br>
स एव परमो धर्मो ये त्व् अन्ये तस्य बिन्दवः ।<br>
यज्ञं दानं तपो वेदास् तीर्थरूपेण संस्थिताः ॥ ५.११२ ॥</p></blockquote>
<p>योगं योगाङ्गानि च प्राणायामप्रत्याहारधारणाध्यानसमाधीन् <strong>क्रतुः</strong> स्तौति ।</p>
<blockquote>
<p>रत्नैर् ब्रह्माण्डम् आपूर्य वेदविद्भ्यो निवेदिते ।<br>
क्षयिष्णु तत्फलं दृष्टं न विष्णोः स्मरणं सकृत् ॥ ५.११३ ॥<br>
पञ्चाग्निजलमध्यस्थाः खस्थाश् चैवाग्निधूमपाः ।<br>
प्राणायामस्थितस्यैते कलां नार्हन्ति षोडशीम् ॥ ५.११४ ॥<br>
त्वक्पत्रपुष्पशाकाम्बुफलमूलानिलादनैः ।<br>
द्वादशाब्दैस् तत्त्वशुद्धिः प्रत्याहारेण वत्सरात् ॥ ५.११५ ॥<br>
सुस्थेयं शक्तिचक्रासिबाणाश्रयहितैषिणा ।<br>
धारणायां तु योगस्य दुःस्थेयम् अकृतात्मभिः ॥ ५.११६ ॥<br>
शक्यते ऽग्नौ हिमे युद्धे स्वाध्याये तपसि व्रते ।<br>
पापध्वंसिन्य् अवस्थातुं न स्थाने क्षणम् अप्य् अलम् ॥ ५.११७ ॥<br>
कुष्ठज्वरगरव्याधीन् मर्षयन्तीह मानवाः ।<br>
ये जना दुःसहा लोके योगनिश्चलकारकाः ॥ ५.११८ ॥<br>
त्यक्तबन्धस्य शुद्धस्य समाधिस्थस्य योगिनः ।<br>
विरजाकाशकल्पस्य सा काष्ठा वैष्णवी गतिः ॥ ५.११९ ॥<br>
रवीन्दुवह्निद्युतयः शुद्धस्फटिकनिर्मलाः ।<br>
तरन्ति तमसः पारं योगाङ्गैस् तोषिते हरौ ॥ ५.१२० ॥<br>
मनोवाग्देहजान् दोषान् अज्ञानोत्थान् प्रमादतः ।<br>
सर्वान् दहति योगाग्निस् तूलराशिम् इवानलः ।<br>
भक्तियुक्तो हरिं पश्येद् योगदीपिकया सदा ॥ ५.१२१ ॥</p></blockquote>
<p>योगावसानं <strong>हारीत</strong> आह ।</p>
<blockquote>
<p>आत्मलाभसुखं यावत् तावद् ध्यानम् उदाहृतम् ।<br>
श्रुतिस्मृत्युदितं कर्म तदूर्ध्वं च समाचरेत् ॥ ५.१२२ ॥</p></blockquote>
<p>निष्कलध्यानाशक्तौ ध्यानं <strong>बृहस्पतिर्</strong> आह ।</p>
<blockquote>
<p>ब्रह्मण्य् एव निराकारे ध्यानं कर्तुम् अशक्नुवन् ।<br>
प्राणायामेन संशुद्धस् तन्मूर्तिध्यानम् आचरेत् ॥ ५.१२३ ॥<br>
सव्याहृतिं सप्रणवां गायत्रीं शिरसा सह ।<br>
त्रिः पठेद् आयतप्राणः प्राणायामः स उच्यते ॥ ५.१२४ ॥<br>
प्राणायामैर् दहेद् दोषान् मनोवाक्कायसम्भवान् ।<br>
प्रत्याहारेण संसर्गान् ध्यानेनानीश्वरान् गुणान् ॥ ५.१२५ ॥<br>
ध्मायमानं यथा भ्रश्येद् धातूनां सम्भृतं मलम् ।<br>
तथेन्द्रियकृतो दोषः प्राणायामेन दह्यते ॥ ५.१२६ ॥<br>
आधानं रोधम् उत्सर्गं वायोस् त्रिस् त्रिः समभ्यसेत् ।<br>
ब्रह्माणं केशवं शम्भुं ध्यायन् मुच्येत बन्धनात् ॥ ५.१२७ ॥<br>
रक्तं पितामहं ध्यायेद् विष्णुं नीलोत्पलप्रभम् ।<br>
श्वेतं त्रिलोचनं शम्भुं संसारार्णवतारणम् ॥ ५.१२८ ॥<br>
योगाभ्यासपरो नित्यम् एवं यो वर्तते यतिः ।<br>
प्राप्तवैराग्यसर्वस्वः स याति परमां गतिम् ॥ ५.१२९ ॥<br>
वासुदेवः परं ब्रह्म परमात्मा जगन्मयः ।<br>
तस्यैव मूर्तयस् त्व् एता भिद्यन्ते ह्य् आख्यया त्रिधा ॥ ५.१३० ॥<br>
नारायणं जगद्योनिं सर्वलोकेश्वरं हरिम् ।<br>
चिन्तयेद् अन्वहं भक्त्या सर्वकारणकारणम् ॥ ५.१३१ ॥<br>
शङ्खचक्रधरं सौम्यं चतुर्बाहुं किरीटिनम् ।<br>
श्रीवत्सकौस्तुभोरस्कं दिव्यरत्नविभूषितम् ॥ ५.१३२ ॥<br>
पीताम्बरम् उदाराङ्गं प्रसन्नेन्दुनिभाननम् ।<br>
श्यामलं पुण्डरीकाक्षं स्फुरन्मकरकुण्डलम् ॥ ५.१३३ ॥<br>
सन्तापनाशनं सद्यः कालमेघम् इवोदितम् ।<br>
सर्वतेजोमयं पुण्यं शरण्यं शरणार्थिनाम् ॥ ५.१३४ ॥<br>
चिन्तयेत् पुण्डरीकाक्षं नारायणम् अनामयम् ।<br>
मनसा षोडशैः सम्यग् उपचारैः प्रयत्नतः इति ॥ ५.१३५ ॥</p></blockquote>
<p>आह <strong>दत्तात्रेयः</strong> ।</p>
<blockquote>
<p>अष्टादशोपचारेण भगवान् पुरुषोत्तमः ।<br>
हृदये ऽग्नौ तथादित्ये पूज्यते च मुमुक्षुभिः ॥ ५.१३६ ॥<br>
पलाशैः पद्मकुसुमैर् अर्चनं शस्यते हरेः ।<br>
एवम् अभ्यर्च्य देवेशं नारायणम् अतन्द्रितः ॥ ५.१३७ ॥<br>
तद्रूपं चिन्तयेद् योगी प्रणवेन समाहितः ।<br>
साकारं वा यथायोगं नित्यं मनसि धारयेत् ॥ ५.१३८ ॥<br>
आदित्यवर्णं पुरुषं पुण्डरीकनिभेक्षणम् ।<br>
शङ्खचक्रगदापाणिं पीतनिर्मलवाससम् ॥ ५.१३९ ॥<br>
किरीटचारुकेयूरकटकादिविभूषितम् ।<br>
श्रीवत्सवक्षसं श्रीशं कौस्तुभोद्भ्राजिवक्षसम् ॥ ५.१४० ॥<br>
श्यामलं वा हृषीकेशं पुण्डरीकाक्षम् अच्युतम् ।<br>
हृत्पद्मकर्णिकामध्ये स्थितम् आसीनम् एव वा ॥ ५.१४१ ॥<br>
एवं सञ्चिन्तयेद् देवं सर्वलोकमहेश्वरम् ।<br>
समस्तक्लेशहन्तारं कार्यकारणसंस्थितम् ॥ ५.१४२ ॥</p></blockquote>
<p>योगाभ्यासफलं <strong>शङ्ख</strong> आह ।</p>
<blockquote>
<p>सर्वेषु योगशास्त्रेषु वेदान्तेषु च निष्ठितः ।<br>
सदा तद् भावयेद् योगी तैस् तैर् ब्रह्म विशेषणैः ॥ ५.१४३ ॥<br>
पुनः पुनर् अनिर्विण्णो ज्योतिस् तल् लभते ध्रुवम् ।<br>
सौम्यम् आनन्दम् अद्वैतं बहुशस् तत्प्रकाशितम् ।<br>
तन्मयत्वेन लब्ध्वासौ परं निर्वाणम् ऋच्छति ॥ ५.१४४ ॥</p></blockquote>
<p>आह <strong>याज्ञवल्क्यः</strong> ।</p>
<blockquote>
<p>इज्याचारदमाहिंसादानस्वाध्यायकर्मणाम् ।<br>
अयं तु परमो धर्मो यद् योगेनात्मदर्शनम् ॥ ५.१४५ ॥</p></blockquote>
<p>आह <strong>विश्वामित्रः</strong> ।</p>
<blockquote>
<p>एवं हि ध्यायतस् तस्य ब्रह्मनिष्ठस्य योगिनः ।<br>
साङ्ख्यम् आनन्दम् अद्वैतं परं ब्रह्म प्रकाशते ॥ ५.१४६ ॥<br>
प्रकाशितेन तत्त्वेन मुक्तिर् उक्ता मनीषिणाम् ।<br>
नान्येन योगहीनेन कर्महीनेन लभ्यते ॥ ५.१४७ ॥<br>
तस्मात् कर्म च कर्तव्यं यथाकालं दिने दिने ।<br>
ज्ञानयुक्तं च तत् कर्म कर्तव्यं मोक्षकाङ्क्षिभिः ॥ ५.१४८ ॥</p></blockquote>
<p><strong>बृहस्पतिः</strong> ।</p>
<blockquote>
<p>एवं भावयतस् तस्य व्यपैत्य् अज्ञानवासना ।<br>
ज्ञानदीपोदयश् च स्यात् तमः सूर्योदये यथा ॥ ५.१४९ ॥<br>
कुर्याच् छुद्धिम् अशुद्धस्य सर्वेणानेन चेतसः ।<br>
तस्मिंस् तु विमलीभूते लयो ब्रह्मणि नान्यथा ॥ ५.१५० ॥</p></blockquote>
<p>मुक्तस्वरूपं <strong>मेधातिथिर्</strong> आह ।</p>
<blockquote>
<p>विमुक्तः परम् अप्येति सरितः सागरं यथा ।<br>
तदाख्यस् तन्मयो भूत्वा स पुनर् नेह जायते ॥ ५.१५१ ॥<br>
साधिभूताधिदैवस्य साधियज्ञस्य चैव हि ।<br>
आत्मा भवति सर्वस्य तथैवाध्यात्मिकस्य च ॥ ५.१५२ ॥<br>
स ब्रह्मा स शिवो विष्णुः शक्रः सो ऽहर्पतिर् यमः ।<br>
हुताशो निरृतिर् वायुर् ईशानः सर्वभूतराट् ॥ ५.१५३ ॥<br>
वेदा यज्ञास् तथा देवाः पशवो दक्षिणादयः ।<br>
श्रद्धादयो हविः कालः क्रिया कर्ता धृतिर् विधिः ।<br>
सर्वात्मा सर्वभूतेशः सर्वस्यायतनं च सः इति ॥ ५.१५४ ॥</p></blockquote>
<p>साङ्ख्ययोगं तत्फलं च <strong>क्रतुर्</strong> आह ।</p>
<blockquote>
<p>कर्मेन्द्रियाणि मनसा बुद्धिं ज्ञानेन शोधयेत् ।<br>
वृत्तिं संशोधनेनैव विद्याविद्ये गुरोर् गिरा ॥ ५.१५५ ॥<br>
राज्ञी बुद्धिर् गुणो ऽमात्यः प्रतिहारो मनो मतम् ।<br>
सेनापतिम् अहङ्कारं कारयेद् अभिमानतः ॥ ५.१५६ ॥<br>
दशग्रामाधिपतयस् तेषां सङ्कल्पनं विना ।<br>
त्रिभिर् आवरणैर् युक्तं पाञ्चभूतं महत् पुरम् ॥ ५.१५७ ॥<br>
योगैश्वर्यासनारूढो राजेव पुरुषः स्थितः ।<br>
पश्यते गुणवैषम्यं सर्वं ज्ञात्वा तु साक्षिवत् ॥ ५.१५८ ॥<br>
भावनाकल्पनाचिन्ताभयविक्षेपवर्जितः ।<br>
सम्बन्धम् अर्थधर्मांश् च देशजातिगुणाश्रयान् ॥ ५.१५९ ॥<br>
सर्वभावान् परित्यज्य सद् अस्मीत्य् एव भावयेत् ।<br>
दिवारात्रौ सदैकाकी भूत्वा मनसि चिन्तयेत् ।<br>
ततो रागक्षयाद् आत्मा परे विशति तत्क्षणात् इति ॥ ५.१६० ॥</p></blockquote>
<p>**इति यतिधर्मसमुच्चये मुख्यकर्मविधिर्नाम **</p>
<p><strong>पञ्चमं पर्व ॥ ५.१६१ ॥</strong></p>
<p><strong>षष्ठं पर्व</strong></p>
<p><strong>अहोरात्रक्रिया</strong></p>
<p>अथ यतीनाम् अहोरात्रक्रियोच्यते । तत्रानुक्तम् अपेक्षितं ब्रह्मचारिधर्माद् गृहीतव्यम् ।</p>
<blockquote>
<p>इतरेषां चैतद् अविरोधि । [ग्ध् ३.१०]</p></blockquote>
<p>इत्य् अनुज्ञानात् । तत्राप्य् असम्भवे गृहस्थधर्मेभ्यो गृहीतव्यम् ॥ ६.१ ॥ तथा च भगवान् <strong>व्यासः</strong> ।</p>
<blockquote>
<p>सर्वाश्रमाणां धर्माः स्युर् ये ऽविरुद्धाः परस्परम् ।<br>
सर्वाश्रमाणां ते सर्वे साधारण्यम् अवाप्नुयुः इति ॥ ६.२ ॥</p></blockquote>
<p><strong>विश्वामित्रः</strong> ।</p>
<blockquote>
<p>उषःकाले समुत्थाय शौचं कृत्वा विधानतः ।<br>
दन्तकाष्ठम् अथाचम्य पर्ववर्जम् अतन्द्रितः ॥ ६.३ ॥<br>
कृतस्नानो जपेत् तावद् यावद् आदित्यदर्शनम् ।<br>
उत्तिष्ठ ब्रह्मणेत्यादिर् उत्थाने मन्त्र ईरितः ॥ ६.४ ॥</p></blockquote>
<p><strong>गर्गः</strong> ।</p>
<blockquote>
<p>अथ भिक्षूणां नियमसंयमशौचप्रायश्चित्तं व्याख्यास्यामः । तत्र पूर्वं मूत्रशौचम् । मृत्तिकया पर्वत्रयपूरणं कृत्वा लिङ्गं चतसृभिः प्रक्षालयेत् सव्यहस्तं द्वादशभिः द्वौ हस्ताव् अष्टाभिर् मृत्तिकाभिः । एवं यथोक्तं लिङ्गमूत्रशौचं कृत्वा पश्चाद् गुदशौचम् आचरेत् । प्रथमा प्रसृतिर् एका दातव्या द्वितीया च तृतीया च तदर्धार्धेन । एवं यथोक्तक्रमेण विंशत्या मृत्तिकाभिर् गुदशौचं कृत्वा द्विगुणेन सव्यहस्तं प्रक्षालयेत् द्वौ हस्ताव् अष्टाविंशत्या । मृत्तिकात्रयेण पादौ प्रक्षाल्य हस्तौ चाचम्य प्राणायामत्रयं कृत्वा पुनराचामेत्<br>
॥ ६.५ ॥<br>
मृत्तिकाभावे वालुकाभिर् यदा शौचं करोति तदा द्विगुणं कुर्यात् । स्वस्थावस्थो भिक्षुः शौचशैथिल्यं न कुर्यात् । शौचशैथिल्ये प्रत्यवायो भवति । तत्प्रत्यवायनिराकरणाय प्राणायामत्रयं कृत्वा पुनर् आचामेत् ॥ ६.६ ॥<br>
ब्राह्मे मुहूर्ते उत्थाय वसुर् अण्वो विभुर् इति ।<br>
अनेन परमात्मानं ध्यायेद् अहर् अहर् हृदि ॥ ६.७ ॥<br>
तत आवश्यकं कृत्वा पूर्वम् आदाय मृत्तिकाम् ।<br>
शौचं चतुर्गुणं कुर्याद् विहिताद् गृहमेधिनः ।<br>
आददानस् तु वै पश्चात् सचेलो जलम् आविशेत् ॥ ६.८ ॥</p></blockquote>
<p><strong>देवलः</strong> ।</p>
<blockquote>
<p>शोधयेच् च चतुर्लिङ्गम् अङ्गुलिनां त्रिपर्वकम् ।<br>
यथा मृत्तिकया पूर्णं सा सङ्ख्यैका मृदः स्मृता ॥ ६.९ ॥<br>
हस्तं द्वादशभिः सव्यम् अष्टाभिः संहतौ करौ ।<br>
गुदशौचं ततः कुर्याद् विंशतिस् तु मृदो गुदे ॥ ६.१० ॥<br>
प्रथमा प्रसृतिर् देया उत्तरे तु तदर्धके ।<br>
चत्वारिंशत् करे सव्ये करयोः साष्टविंशतिः ॥ ६.११ ॥<br>
पादयोश् च त्रिर् एकस्मिन् द्विगुणं वालुका यदि ।<br>
द्विर् आचम्य त्रिर् आचम्य प्राणान् अप्य् आचमेत् पुनः इति ॥ ६.१२ ॥</p></blockquote>
<p><strong>स एवाह</strong> ।</p>
<blockquote>
<p>विण्मूत्रकरणात् पूर्वम् आदद्यान् मृत्तिकां सदा ।<br>
आददानस् तु वै पश्चात् सचेलो जलम् आविशेत् ॥ ६.१३ ॥</p></blockquote>
<p>आह <strong>जमदग्निः</strong> ।</p>
<blockquote>
<p>अन्यद् एव दिव शौचम् अन्यद् रात्रौ विधीयते ।<br>
अन्यथा बाधमानेषु स्वस्थादिषु यथोदितम् ॥ ६.१४ ॥<br>
यथोदितं दिव शौचम् अर्धं रात्रौ विधीयते ।<br>
आतुरस्य तदर्धं स्यात् तदर्धं पथि गच्छतः ॥ ६.१५ ॥</p></blockquote>
<p><strong>देवलः</strong> ।</p>
<blockquote>
<p>एको द्वौ वा त्रयो मूत्रे पुरीषे चाथ वा पुनः ।<br>
प्राणायामान् यतिः कुर्याद् देशकालाद्यपेक्षया ॥ ६.१६ ॥</p></blockquote>
<p><strong>स एवाह</strong> ।</p>
<blockquote>
<p>ध्याने दैवतपूजायां भोजने दन्तधावने ।<br>
अवश्यकार्ये स्नाने च षट्सु मौनं विधीयते ॥ ६.१७ ॥</p></blockquote>
<p><strong>वायुः</strong> ।</p>
<blockquote>
<p>आकर्णप्रावृतशिरा अप्सु यानगतस् तथा ।<br>
अधौतपादस् तिष्ठन् वा जल्पन् मुक्तशिखो ऽपि वा ।<br>
यज्ञोपवीतेन विना स्वाचान्तो ऽप्य् अशुचिर् भवेत् ॥ ६.१८ ॥</p></blockquote>
<p><strong>देवलः</strong> ।</p>
<blockquote>
<p>विरिक्तवान्तविण्मूत्रकरणेष्व् अथ सन्ध्ययोः ।<br>
स्नात्वान्तरान्तरादित्यं प्राणायामत्रयं चरेत् ॥ ६.१९ ॥<br>
एकेन प्रणवेनैव प्राणायामा निशि स्मृताः ।<br>
मध्याह्नकाले नैकेन काष्ठस्थो नाचमेद् यतिः ॥ ६.२० ॥</p></blockquote>
<p><strong>गर्गः</strong> ।</p>
<blockquote>
<p>ब्रह्मचारी यतिश् चैव अन्तर्लिङ्गं न शोधयेत् ।<br>
अन्तर्लिङ्गस्य शौचेन तयोश् चान्द्रायणं चरेत् ॥ ६.२१ ॥</p></blockquote>
<p>ततो दन्तधावनं कृत्वा स्नानं कुर्यात् । <strong>क्रतुर्</strong> आह ।</p>
<blockquote>
<p>यतिर् योगी ब्रह्मचारी शतायुः सत्यवाग् व्रती ।<br>
सती च दानशीलश् च स्नाताः शुद्धाश् च ते सदा ॥ ६.२२ ॥<br>
प्राक्शौचं नैव च स्नायाद् ब्राह्मं वा स्नानम् इष्यते ।<br>
वृद्धातुराणाम् उष्णाभिर् योगाङ्गैर् वा यमादिभिः ।<br>
अब्लिङ्गैर् वारुणं स्नानं कुर्यान् मन्त्रैः सदा यतिः ॥ ६.२३ ॥</p></blockquote>
<p><strong>दक्षः</strong> ।</p>
<blockquote>
<p>उषःकाले तु सम्प्राप्ते शौचं कृत्वा यथाविधि ।<br>
ततः स्नानं प्रकुर्वीत दन्तधावनपूर्वकम् ॥ ६.२४ ॥<br>
अत्यन्तमलिनः कायो नवद्वारसमन्वितः ।<br>
स्रवत्य् एव दिवारात्रं प्रातःस्नानं विशोधनम् ॥ ६.२५ ॥<br>
उपर्य् उषसि यत् स्नानं सन्ध्यायाम् उदिते ऽपि वा ।<br>
प्राजापत्येन तत् तुल्यं सर्वपापप्रणाशनम् ॥ ६.२६ ॥<br>
प्रातर् उत्थाय यो विप्रः सन्ध्यास्नानं समाचरेत् ।<br>
सप्तजन्मकृतं पापं त्रिभिर् वर्षैर् व्यपोहति ॥ ६.२७ ॥<br>
ध्यायेन् नारायणं देवं स्नानादिषु च कर्मसु ।<br>
प्रायश्चित्तं हि सर्वस्य दुष्कृतस्येति वै श्रुतिः ॥ ६.२८ ॥<br>
गुणा दश स्नानपरस्य साधो<br>
रूपं च तेजश् च बलं च शौचम् ।<br>
आयुष्यम् आरोग्यम् अलोलुपत्वं<br>
दुःस्वप्ननाशश् च तपश् च मेधा ॥ ६.२९ ॥</p></blockquote>
<p><strong>कपिलः</strong> ।</p>
<blockquote>
<p>प्रातः स्नाने चासमर्थो नाभेर् अधः प्रक्षाल्य जलार्द्रेण कर्पटेन सशिरस्कम् अङ्गम् अमलं कृत्वान्तर्वासो विपरिधाय सन्ध्याम् उपासीत । नित्यं मध्याह्नाद् अर्वाग् ऊर्ध्वं वा स्नायात् । अथाचम्य प्राणायामत्रयं कृत्वा पुनर् आचामेत् ॥ ६.३० ॥</p></blockquote>
<p><strong>विश्वामित्रः</strong> ।</p>
<blockquote>
<p>प्रातःस्नाने त्व् अशक्तश् चेत् कापिलस्नानम् आचरेत् ।<br>
तस्मिन्न् अप्य् असमर्थश् चेन् मन्त्रस्नानं समाचरेत् ॥ ६.३१ ॥</p></blockquote>
<p><strong>अङ्गिराः</strong> ।</p>
<blockquote>
<p>स्नानकाले तु सम्प्राप्ते वस्त्रार्धं परिधापयेत् ।<br>
तस्यार्धं जपकाले तु कटिवेष्टनशाटिकाम् ॥ ६.३२ ॥</p></blockquote>
<p>एवं सवनत्रये स्नानं कुर्यात् । मार्जनमन्त्राः पठ्यन्ते अव ते हेड उद् उत्तमं दधिक्राव्ण आपो हि ष्ठेति तिसृभिः । हिरण्यवर्णा इति चतस्रः पवमानानुवाकश् च मार्जने विहिताः ॥ ६.३३ ॥</p>
<p>अथ मन्त्राचमनम् । तत्र <strong>क्रतुः</strong> ।</p>
<blockquote>
<p>चतुष्केणाप आचम्य द्रुपदाद्यघमर्षणैः ।<br>
मार्जयित्वा च पूताद्भिः पितृदेवांश् च तर्पयेत् इति ॥ ६.३४ ॥</p></blockquote>
<p>अस्यार्थः चतुष्केणैव मन्त्रेण चतुष्कृत्वः पिबेद् अप इति । <strong>मनुः</strong> ।</p>
<blockquote>
<p>दशभिः प्रणवैर् युक्तां सप्तव्याहृतिपूर्विकाम् ।<br>
गायत्रीं शिरसोपेताम् आहुः पापप्रणाशिनीम् इति ॥ ६.३५ ॥</p></blockquote>
<p>अयं वेदगुह्यो ऽनुवाकश् चतुष्कः । प्रणवव्याहृतिगायत्र्यः सशिरस्काश् चतुष्क इत्य् एके । <strong>देवलः</strong> ।</p>
<blockquote>
<p>त्रिपदेत्य् अनयैवर्चा साघमर्षणसूक्तया ।<br>
प्रोक्ष्याङ्गं चुलुकैर् विष्णुस् तर्प्यो द्वादशनामभिः ॥ ६.३६ ॥<br>
प्रणवाद्यैर् नमो ऽन्तैस् तु प्रतिमन्त्रं यतिः शुचिः ।<br>
तर्पयेद् एकहस्तेन पूर्वं द्वादशनामभिः ॥ ६.३७ ॥</p></blockquote>
<p>ॐ केशवाय नम इत्यादि । अथ देवतर्पणं पितृतर्पणं च ।</p>
<blockquote>
<p>गोशृङ्गमात्रम् उद्धृत्याञ्जलिना तर्पयेत् सुरान् ।<br>
पितॄंश् च तर्पयेत् पश्चात् पूर्ववत् सुकृताञ्जलिः ॥ ६.३८ ॥<br>
पैतृकं देवतीर्थेन तथा यज्ञोपवीतिना ।<br>
अन्ते महर् नमो वाच्यं तर्पयामीति चोच्चरेत् इति ॥ ६.३९ ॥</p></blockquote>
<p>ॐ भूस् तर्पयामि । ॐ भुवस् तर्पयामि । ॐ सुवस् तर्पयामि । ॐ भूर्भुवःसुवर्महर्नमस् तर्पयामीति । ॐ भूः स्वधोम् । ॐ भुवः स्वधोम् । ॐ सुवः स्वधोम् । ॐ भूर्भुवःसुवर्महर्नमः स्वधोम् । स्वधान्तम् एतत् ॥ ६.४० ॥ स्नानं समाप्य त्रीन् प्राणायामान् कृत्वा मन्त्राचमनादि सन्ध्योपासनं पूर्ववत् । आचमनादिषु पञ्चसु जलपवित्रस्य सम्बन्धः । विद्यमाने जलपवित्रे ऽन्येनाचमनमार्जन-तर्पणादित्योपस्थानकुण्डिकापूरणसावित्रीजपान् यः करोति तदास्य सर्वं निष्फलं</p>
<p>भवति ॥ ६.४१ ॥ <strong>मेधातिथिः</strong> ।</p>
<blockquote>
<p>स तेनाचमनं कुर्यान् मार्जनं तर्पणं तथा ।<br>
उपस्थानं सहस्रांशोः कुण्डिकायाश् च पूरणम् इति ॥ ६.४२ ॥</p></blockquote>
<p><strong>गालवः</strong> ।</p>
<blockquote>
<p>सदा जलपवित्रेण मार्जनाचामतर्पणम् ।<br>
उपस्थानं रवेस् चापि यो यतिः कुरुते न च ।<br>
सर्वं तन् निष्फलं तस्य प्रायश्चित्तम् अथाचरेत् ॥ ६.४३ ॥</p></blockquote>
<p><strong>अत्रिः</strong> ।</p>
<blockquote>
<p>उद्धृतासु स्रवन्तीषु ह्रदेषु विमलेषु च ।<br>
वस्त्रपूता न कर्तव्या आपः शुद्धा इति श्रुतिः ॥ ६.४४ ॥</p></blockquote>
<p><strong>हारीतः</strong> ।</p>
<blockquote>
<p>स्नात्वा चाचम्य विधिवत् तिष्ठन्न् आसीन एव वा ।<br>
बिभ्रज्जलपवित्रं चाप्य् अक्षसूत्रं करद्वये ॥ ६.४५ ॥<br>
तद्वत् पवित्रे गोवालकृते दुष्कृतनाशने ।<br>
उदयाद् विधिवत् सन्ध्याम् उपास्य त्रिकजप्यवत् ॥ ६.४६ ॥<br>
मित्रस्य चर्षणीत्याद्यैर् उपस्थाय रविं त्रिभिः ।<br>
प्रातः सायं चोपतिष्ठेद् वारुणीभिश् च पञ्चभिः ॥ ६.४७ ॥<br>
त्रिकालं दद्याद् अर्घ्यं तु लोहितार्काय सो यतिः ।<br>
भुक्तोत्तरे च तद् दद्यात् परमात्मपरायणः ॥ ६.४८ ॥</p></blockquote>
<p>भुक्तोपस्थानम् उद्वयेन भिक्षाकाले हंसमन्त्रेण ।</p>
<blockquote>
<p>दिवाकरोदये दद्यात् सावित्र्यार्घ्यं समाहितः ।<br>
जपमध्यगते भानौ जपान्ते ऽर्घ्यं प्रदापयेत् ॥ ६.४९ ॥</p></blockquote>
<p><strong>देवलः</strong> ।</p>
<blockquote>
<p>उपस्थानं प्रकुर्वीत भास्करस्य त्रिसन्ध्यकम् ।<br>
प्रदक्षिणं ततः कुर्याज् जानुभ्यां शिरसा नमेत् ॥ ६.५० ॥<br>
न नामग्रहणं कुर्याद् आत्मनः प्रणमेद् रविम् ।<br>
पूर्ववत् तर्पयित्वाथ जपेत् सम्यक् समाहितः इति ॥ ६.५१ ॥</p></blockquote>
<p><strong>बोधायनः</strong> ।</p>
<blockquote>
<p>वारुणीभिः सायंसन्ध्याम् उपतिष्ठेत मैत्रीभिः प्रातः ॥ ६.५२ ॥ [ब्ध् २.१८.२१] <strong>शौनकः</strong> ।<br>
सुप्तोत्थितो ऽभिध्यायेत् । अथ कृतावश्यक्रियः शुद्ध आचान्तो दन्तधावनपूर्वकम् उपर्य् उषसि यथाविधि स्नात्वापोमन्त्रवद् आपो हि ष्ठेति तिसृभिर् मार्जयित्वा पूर्वाभिमुखो गायत्र्याप ऊर्ध्वं विक्षिप्य दर्भपाणिर् आदित्योदयात् तिष्ठन् गायत्रीम् अभ्यसेत् । अथ जपध्यानस्तुतिभिर् अहःशेषं समापयेत् ॥ ६.५३ ॥</p></blockquote>
<p><strong>कपिलः</strong> ।</p>
<blockquote>
<p>भूम्यां पादौ प्रतिष्ठाप्य जप्यं भोजनम् अर्चनं च कुर्यात् । अथ तिष्ठन् प्राङ्मुख आसीनो वा पवित्रपाणिर् अक्षसूत्रैर् अङ्गुलिभिर् वा यथाशक्ति त्रिकं जपेत् । त्रिसन्ध्यं प्राणायामत्रयं कुर्यात् । अज्ञातप्राणिवधशुद्धये जलपवित्रेणाचमनमार्जनतर्पणकमण्डलुपूरणादि कुर्यात् । सजलाञ्जलिर् आदित्योपस्थानम् इति ॥ ६.५४ ॥</p></blockquote>
<p>एवं सन्ध्योपासनं कृत्वा ततः पूर्वोक्तं योगमाचरेत् । <strong>विश्वामित्रः</strong> ।</p>
<blockquote>
<p>कृतस्नानो जपेत् तावद् यावद् आदित्यदर्शनम् ।<br>
ततो निवातके रम्ये निम्नोन्नतविवर्जिते ॥</p></blockquote>
<p>इत्यादि ॥ ६.५५ ॥ एवं योगं कृत्वा तस्यैवं विदुषो यज्ञस्येत्य् उक्तकर्मसम्पादनं च कृत्वा ततो योगाद् विरम्य जपित्वा गत्वा ग्रामैकरात्रचारी चेद् ग्रामान्तरं गच्छेत् । तदाह <strong>शङ्खः</strong> ।</p>
<blockquote>
<p>आत्मलाभसुखं यावत् तावद् ध्यात्वा शनैः शनैः ।<br>
विरम्य योगात् प्रणवं जपेत् स्वाध्यायम् एव च ।<br>
अन्यत्र विहरेद् ग्रामाद् ग्रामान्तरम् इति स्थितिः ॥ ६.५६ ॥</p></blockquote>
<p>यदि ग्रामान्तरं न गच्छेत् तदा स्तुतिजपध्यानादि कुर्वन्न् आसीत । तद् आह <strong>बृहस्पतिः</strong> ।</p>
<blockquote>
<p>उशसः पूर्वम् उत्थाय कृतावश्यक्रियः शुचिः ।<br>
गायत्रीम् अभ्यसेत् तावद् यावद् आदित्यदर्शनम् ॥ ६.५७ ॥<br>
प्राणायामैर् जपैर् ध्यानैः स्तुतिभिश् चेतिहासकैः ।<br>
पुराणैर् वेददृष्टैश् च किञ्चिद् अह्नो ऽवशेषयेत् ॥ ६.५८ ॥</p></blockquote>
<p>इति प्रातःकाल्यं समाप्तम् ॥ ६.५९ ॥</p>
<p>अथ मध्याह्नकर्मोच्यते । तत्राह <strong>शौनकः</strong> ।</p>
<blockquote>
<p>अथ यथाविधि स्नात्वाचम्य आपो हि ष्ठा मयो भुव इति तिसृभिर् मार्जयित्वान्तर्जलगतो ऽघमर्षणेन षोडशप्राणायामान् धारयित्वोत्तीर्य वासः पीडयित्वा मृदम्भसा जङ्घयोः शौचं कृत्वा अन्यत् प्रयतं कौपीनं बहिर्वासश् च परिधाय अप आचम्य ॐ भूर् भुवः सुवर् इति जलपवित्रम् आदाय तर्पयति ॐ भूस् तर्पयामीति ॥ ६.६० ॥</p></blockquote>
<p>पूर्ववत् सुकृताञ्जलिर् इत्यन्तम् [सेए ६.३८] । अथ उद् उ त्यं चित्रम् इति द्वाभ्याम् आदित्यम् उपतिष्ठते । प्राणायामान् षड् धारयित्वा गायत्र्याष्टशतं जपेद् इति ॥ ६.६१ ॥ <strong>बोधायनः</strong> ।</p>
<blockquote>
<p>उद् उ त्यं चित्रम् इति द्वाभ्याम् आदित्यम् उपतिष्ठते । ॐ इति ब्रह्म ब्रह्म वा एतज् ज्योतिः य एष तपति एष वेदो य एष तपति वेद्यम् एतद् य एष तपति । एवम् एवैष आत्मानं तर्पयति । आत्मने नमस्करोति । आत्मा ब्रह्म । आत्मा ज्योतिर् इति । अथ सावित्रीं सहस्रकृत्व आवर्तयेत् शतकृत्वो ऽपरिमितकृत्वः । ॐ भूर् भुवः सुवर् इति जलपवित्रम् आदायापो गृह्णाति [ब्ध् २.१७.३९–४२] ॥ ६.६२ ॥</p></blockquote>
<p>हारीतः ।</p>
<blockquote>
<p>स्नात्वा ह्य् आचम्य विधिवज् जलपूतास्रवेण वै ।<br>
वारिणा तर्पयित्वा तु मन्त्रवद् भास्करं नमेत् ॥ ६.६३ ॥</p></blockquote>
<p><strong>क्रतुः</strong> ।</p>
<blockquote>
<p>उद् उ त्यं चित्रं तच् चक्षुः शिवसङ्कल्पं पौरुषम् ।<br>
सूक्तं च वैष्णवं भिक्षुः स्नात्वार्कस्याग्रतो जपेत् ॥ ६.६४ ॥<br>
प्रातः सायं चोपतिष्ठेत् सूर्यं मैत्रैश् च वारुणैः ।<br>
भुक्ते ग्रामे ऽह्नि भिक्षार्थी हंसमन्त्रेण पर्यटेत् ॥ ६.६५ ॥<br>
त्रिभिस् त्रिभिर् वाच्यलिङ्गैः पावमान्यघमर्षणैः ।<br>
मार्जयित्वा सुपूताद्भिर् गायत्र्यष्टशतं जपेत् ॥ ६.६६ ॥</p></blockquote>
<p><strong>विश्वामित्रः</strong> ।</p>
<blockquote>
<p>मध्याह्ने च ततः स्नात्वा सावित्रीं च समाहितः ।<br>
जपं कृत्वा तु मेधावी वैदिकं किञ्चिद् आचरेत् ॥ ६.६७ ॥<br>
वैष्णवं पावमानं च वारुणं रौद्रम् एव च ।<br>
सौरं चोपनिषच् चैव जप्त्वा शुद्ध्यर्थम् आत्मनः ।<br>
ध्यानं च विधिवत् कृत्वा ततो भिक्षां समाचरेत् ॥ ६.६८ ॥</p></blockquote>
<p><strong>हारीतः</strong> ।</p>
<blockquote>
<p>आसीनः प्राङ्मुखो मौनी प्राणायामत्रयं चरेत् ।<br>
गायत्रीं च यथाशक्ति जप्त्वा ध्यायेत् परं पदम् ।<br>
स्थित्यर्थम् आत्मनो नित्यं भिक्षाटनम् अथाचरेत् ॥ ६.६९ ॥</p></blockquote>
<p><strong>देवलः</strong> ।</p>
<blockquote>
<p>ऋग्वेदादीञ् जपेन् मन्त्रान् स्तोकांश् च प्राङ्मुखो यतिः ।<br>
तेषां च नस्त्य् अनध्यायो नित्यकर्म हि तत् स्मृतम् ॥ ६.७० ॥<br>
वैदिकेन विधानेन पूजां कुर्याद् धरेस् ततः ।<br>
अभावे वेदमन्त्राणां पाञ्चरात्रोदितेन वा ॥ ६.७१ ॥</p></blockquote>
<p><strong>मनुः</strong> ।</p>
<blockquote>
<p>अह्नि रात्रौ च यान् जन्तून् हिनस्त्य् अज्ञानतो यतिः ।<br>
तेषां स्नात्वा विशुद्ध्यर्थं प्राणायामान् षड् आचरेत् ॥ ६.७२ ॥ [म्ध् ६.६९]</p></blockquote>
<p>कथं पूजां प्रकुर्वीतेति । पुरुषसूक्तेन वेदगुह्यैर् अन्यैर् मन्त्रैश् च फलपुष्पोत्पाटने प्रायश्चित्तविधानात् अद्भिः कर्तव्यम् अन्याहृतैर् वा ॥ ६.७३ ॥ <strong>आपस्तम्बः</strong> ।</p>
<blockquote>
<p>स्वाध्याय एवोत्सृजमानो वाचं ग्रामे प्राणवृत्तिं प्रतिलभ्यानिहो ऽनमुत्रश् चरेत् । तस्य मुक्तम् आच्छादनं विहितम् । सर्वतः परिमोक्षम् एके ॥ ६.७४ ॥<br>
[अप्ध् २.२१.१०–१२]</p></blockquote>
<p><strong>मनुः</strong> ।</p>
<blockquote>
<p>अधियज्ञं ब्रह्म जपेद् आधिदैविकम् एव च ।<br>
आध्यात्मिकं च सततं वेदान्ताभिहितं च यत् ॥ ६.७५ ॥ [म्ध् ६.८३]<br>
संयोगं च वियोगं च वियोगस्य च साधनम् ।<br>
जीवेश्वरप्रधानानां स्वरूपाणि विचिन्तयेत् ॥ ६.७६ ॥<br>
इतिहासपुराणाभ्यां ध्यानाध्ययनसम्पदा ।<br>
आमध्याह्नदिनं प्राप्य मध्याह्ने ऽप्य् एष वै विधिः ॥ ६.७७ ॥<br>
स्नानस्य विधिकर्मान्ते प्रदायार्घ्यं यथोदितम्<br>
उद् उ त्यं चित्रम् इत्य् आभ्याम् उपस्थाय ततो जपेत् ॥ ६.७८ ॥</p></blockquote>
<p>इति मध्याह्नस्नानं समाप्तम् ॥ ६.७९ ॥</p>
<p>अथ भिक्षाटनम् उच्यते । तत्र्<strong>ओशनाः</strong> ।</p>
<blockquote>
<p>माधूकरम् असङ्कॢप्तं प्राक्प्रणीतम् अयाचितम् ।<br>
तात्कालिकोपपन्नं च भैक्षं पञ्चविधं स्मृतम् ॥ ६.८० ॥<br>
मनःसङ्कल्परहितान् गृहांस् त्रीन् पञ्च सप्त वा ।<br>
गत्वा मधुवद् उद्धारो यत् तन् माधूकरं स्मृतम् ॥ ६.८१ ॥<br>
शयनोत्थानतः प्राग् यत् प्रार्थितं भक्तिसंयुतैः ।<br>
तत् प्राक्प्रणीतम् इत्य् आह भगवान् <strong>उशना</strong> मुनिः ॥ ६.८२ ॥<br>
भिक्षाटनसमुद्योगात् प्राग् येनापि निमन्त्रितम् ।<br>
अयाचितं च तद् भैक्षं भोक्तव्यं <strong>मनुर्</strong> अब्रवीत् ॥ ६.८३ ॥<br>
उपस्थाने च यत् प्रोक्तं भिक्षार्थं ब्राह्मणेन हि ।<br>
तात्कालिकम् इति प्रोक्तं तच् च प्राश्यं मुमुक्षुणा ॥ ६.८४ ॥<br>
सिद्धम् अन्नं भक्तजनैर् आनीतं यन् मठं प्रति ।<br>
उपपन्नं तद् इत्य् आहुर् मुनयो मोक्षकाङ्क्षिणः ॥ ६.८५ ॥<br>
भिक्षाः पञ्चविधा ह्य् एताः सोमपानसमाः स्मृताः ।<br>
आसाम् इहैकतमया वर्तयञ् छुद्धिम् आप्नुयात् ॥ ६.८६ ॥</p></blockquote>
<p><strong>विश्वामित्रः</strong> ।</p>
<blockquote>
<p>भैक्षप्रतिकृतीर् एता विदुर् माधूकरे स्थिते ।<br>
शक्तो माधूकरे त्व् एताः कुर्वन् किल्बिषम् आप्नुयात् ॥ ६.८७ ॥</p></blockquote>
<p>एकान्नं मधु मांसं चेत्य् एवमादयो निषेधा अनेनैकवाक्यत्वान् माधूकरसमर्थस्यैव द्रष्टव्याः [सेए १०.५९] । समर्थस्याप्य् अनुग्रहार्थम् एकान्नं न दुष्यति ॥ ६.८८ ॥ आह <strong>मेधातिथिः</strong> ।</p>
<blockquote>
<p>एकान्नं न तु भुञ्जीत न शूद्रान्नं न बह्व् अपि ।<br>
अशक्तो ऽनुग्रहार्थं वा विप्राद् एकान्नभुग् भवेत् ॥ ६.८९ ॥</p></blockquote>
<p><strong>कात्यायनः</strong> ।</p>
<blockquote>
<p>याचितायाचिताभ्यां तु भैक्षाभ्यां वर्तयेद् यतिः ॥ ६.९० ॥</p></blockquote>
<p><strong>अङ्गिराः</strong> ।</p>
<blockquote>
<p>व्याधितानां यतीनां तु वृद्धानां दीर्घरोगिणाम् ।<br>
एकान्नाशनदोषेण नैनस् तेषां तु विद्यते ॥ ६.९१ ॥</p></blockquote>
<p><strong>बोधायनः</strong> ।</p>
<blockquote>
<p>यात्रामात्रं भुञ्जीतेति ॥ ६.९२ ॥ [ब्ध् २.१८.१२]</p></blockquote>
<p><strong>कपिलः</strong> ।</p>
<blockquote>
<p>असाङ्केतिकतात्कालिकादिप्रशस्तान्नं भुञ्जीत । प्रेतान्नं वर्जयेद् यतिर् इति ॥ ६.९३ ॥</p></blockquote>
<p><strong>यमः</strong> ।</p>
<blockquote>
<p>चरेन् माधूकरं भैक्षं यतिर् म्लेच्छकुलाद् अपि ।<br>
एकान्नं न तु भुञ्जीत बृहस्पतिसमाद् अपि ॥ ६.९४ ॥<br>
ब्राह्मणेभ्यः परं नास्ति वासुदेवात् परो न च ।<br>
वर्णाश्रमात् परो नास्ति नास्ति वेदसमा श्रुतिः ।<br>
नास्ति भैक्षसमा शुद्धिस् तपो नानशनात् परम् ॥ ६.९५ ॥<br>
भैक्षं माधूकरं यत् तन् महापातकनाशनम् ।<br>
तस्मात् तेनैव वर्तेत शुद्धे पात्रे ऽथ निर्व्रणे इति ॥ ६.९६ ॥</p></blockquote>
<p>अथ माधूकरधर्माः । तत्र कालं <strong>मनुर्</strong> आह ।</p>
<blockquote>
<p>विधूमे सन्नमुसले व्यङ्गारे भुक्तवर्जिते ।<br>
वृत्ते शरावसम्पाते भिक्षां नित्यं यतिश् चरेत् ॥ ६.९७ ॥ [म्ध् ६.५६]</p></blockquote>
<p><strong>क्रतुः</strong> ।</p>
<blockquote>
<p>पूर्वाह्णे विचरेद् योगी सम्यग्ज्ञानी तु पश्चिमे ।<br>
मध्याह्ने भिक्षयन् भिक्षुस् तेन ह्य् आप्नोति किल्बिषम् ॥ ६.९८ ॥</p></blockquote>
<p>पञ्चदशघटिकाया ऊर्ध्वं पादोनचतस्रो मध्याह्नः यत् प्रतीचीनं सङ्गवात् प्राचीनं मध्यन्दिनाद् इति लिङ्गदर्शनात् ॥ ६.९९ ॥ <strong>कपिलः</strong> ।</p>
<blockquote>
<p>अत्यन्तं बुभुक्षितो न जघन्यं कलम् उदीक्षेतेति ॥ ६.१०० ॥</p></blockquote>
<p>भैक्षदेशनियमे <strong>बोधायनः</strong> ।</p>
<blockquote>
<p>अथ भैक्षचर्या । ब्राह्मणानां शालीनयायावराणां प्रवृत्ते वैश्वदेवे भिक्षां लिप्सेतेति ॥ ६.१०१ ॥ [ब्ध् २.१८.४]</p></blockquote>
<p><strong>विष्णुः</strong> ।</p>
<blockquote>
<p>भैक्षं चरेद् गृहस्थेषु यायावरगृहेषु च ।<br>
श्रेष्ठा तु प्रथमा चेयं वृत्तिर् अत्रोपदिश्यते ॥ ६.१०२ ॥<br>
अत ऊर्ध्वं गृहस्थेषु साग्निकेषु चरेद् यतिः ।<br>
श्रद्दधानेषु दान्तेषु श्रोत्रियेषु महात्मसु ॥ ६.१०३ ॥<br>
अत ऊर्ध्वम् अशूद्रेषु त्व् अदुष्टापतितेषु च ।<br>
भैक्षचर्या त्व् इयं तस्य त्रिप्रकारा प्रकीर्तिता ॥ ६.१०४ ॥</p></blockquote>
<p><strong>मेधातिथिः</strong> ।</p>
<blockquote>
<p>ब्राह्मणक्षत्रियविशां मध्ये तद् भैक्षम् आचरेत् ।<br>
तत्राप्य् असम्भवे पूर्वाद् आददीतोत्तरोत्तरात् ॥ ६.१०५ ॥<br>
सर्वेषाम् अप्य् अभावे तु भक्तत्रयम् अनश्नतः ।<br>
भैक्षं शूद्राद् अपि ग्राह्यं रक्ष्याः प्राणास् तु भिक्षया ॥ ६.१०६ ॥<br>
धर्मार्थकाममोक्षाणां प्राणाः संस्थितिहेतवः ।<br>
तान् निघ्नतां किं न हतं रक्षतां किं न रक्षितम् ॥ ६.१०७ ॥<br>
प्राणायामशतं कुर्याच् छतार्धं पादम् एव वा ।<br>
शूद्रविट्क्षत्रभैक्षेषु ह्य् आपत्सु च विशुद्धये ।<br>
अज्ञानाद् अर्धम् एतस्य प्रायश्चित्तं विशुद्धये ॥ ६.१०८ ॥</p></blockquote>
<p><strong>क्रतुः</strong> ।</p>
<blockquote>
<p>न क्रियायोगचरणं शौचाशौचं शुभाशुभम् ।<br>
पृच्छेन् माधूकरे भैक्षे शीलं वृत्तं श्रुतं कुलम् ।<br>
पात्रे तु पतिते भैक्षे शौचाशौचं विनश्यति ॥ ५.१०९ ॥</p></blockquote>
<p><strong>वृद्धजाबालिः</strong> ।</p>
<blockquote>
<p>न वर्णविचयं कुर्यान् न च पृच्छेच् छुभाशुभम् ।<br>
पात्रे तु पतिते भैक्षे शौचाशौचं न चिन्तयेत् ॥ ५.११० ॥</p></blockquote>
<p>विनश्यतीति वा पाठः । <strong>अत्रिः</strong> ।</p>
<blockquote>
<p>न ज्ञातीनां कुले भिक्षेत् । अन्तेवासिपरिपन्थिज्ञातीश्वरप्रेतसूतकगृहेषु भिक्षाम् उपलभ्य न गृह्णीयात् । आत्मना संस्कृतं परबाधाकरं च वर्जयेत् ॥ ५.१११ ॥</p></blockquote>
<p><strong>कपिलः</strong> ।</p>
<blockquote>
<p>सुजीर्णश् च कृशो रोगी प्रशान्तो विकलेन्द्रियः ।<br>
शिष्यबन्धुसुतभ्रातृसखिभ्यो भैक्षम् आचरेत् ॥ ९.११२ ॥<br>
अश्वशय्यासनादीनां बाह्यानां स्पर्शलक्षणैः ।<br>
याजनाध्यापनव्याख्यावस्त्रभाण्डपरिग्रहैः ॥ ९.११३ ॥<br>
मैथुनेक्षणसङ्कल्पैः सङ्करी स्याद् यतिः कृतैः ।<br>
तस्मात् पुत्राद् भैक्षम् इच्छेद् गृहे ऽरण्ये ऽपि वाश्रयन् ॥ ९.११४ ॥</p></blockquote>
<p><strong>स एवाह</strong> ।</p>
<blockquote>
<p>सुजीर्णो ऽतिकृशो रोगी शताब्दो विकलेन्द्रियः ।<br>
शिष्यबन्धुसुतभ्रातृसुहृद्भ्यो भैक्षम् आचरेत् ॥ ९.११५ ॥<br>
कुब्जवामनकुण्डाश् च छिन्नपङ्ग्वन्धरोगिणः ।<br>
भिक्षादोषैर् न लिप्यन्ते यदि राजा न पालयेत् ॥ ९.११६ ॥</p></blockquote>
<p>गृहसङ्ख्यां <strong>वसिष्ठ</strong> आह ।</p>
<blockquote>
<p>सप्तागाराण्य् असङ्कल्पितानि चरेद् विधूमे सन्नमुसले एकशाटीपरिवृतो ऽजिनेन वा<br>
॥ ९.११७ ॥ [वध् १०.७–९]</p></blockquote>
<p><strong>देवलः</strong> ।</p>
<blockquote>
<p>सर्वं वा विचरेद् ग्रामं पूर्वोक्तानाम् असम्भवे ।<br>
नियम्य प्रयतो वाचम् अभिशस्तांश् च वर्जयेत् ॥ ९.११८ ॥<br>
श्रोत्रियस्य कदर्यस्य वदान्यस्य च वार्द्धुषेः ।<br>
मीमांसित्वोभयं देवाः समम् अन्नम् अकल्पयन् ॥ ९.११९ ॥<br>
तान् प्रजापतिर् इत्य् आह मा कृध्वं विषमं समम् ।<br>
श्रद्धापूतं वदान्यस्य हतम् अश्रद्धयेतरत् ॥ ९.१२० ॥<br>
उद्यतं चाप्य् अभोज्यान्नं यच् च व्याधिप्रकोपनम् ।<br>
निराकृतान्नं वान्येन नाददीत विचक्षणः ॥ ९.१२१ ॥</p></blockquote>
<p><strong>अत्रिः</strong> ।</p>
<blockquote>
<p>अथ भैक्षविधिं कृत्स्नं वक्ष्ये वर्ज्यांश् च नित्यशः ।<br>
यम् अकुर्वन् पतत्य् आशु यतिः कुर्वन् विमुच्यते ॥ ९.१२२ ॥<br>
माधूकरेण वर्तेत न कुर्याद् इतराः सदा ।<br>
ताः सर्वाः कुत्सिता वृत्तिर् अनिन्द्या मन्त्रणाद् ऋते ॥ ९.१२३ ॥<br>
माधूकरम् असङ्कॢप्तम् उपपन्नं यदृच्छया ।<br>
तद् अश्नीयाद् अनिन्द्यान्नं निःस्पृहेणैव चेतसा ॥ ९.१२४ ॥<br>
षट् त्रीन् वापि च सप्ताष्टौ नित्यं भिक्षुर् गृहांश् चरेत् ।<br>
माधूकरम् इदं श्रेष्ठम् ऊर्ध्वं वा कामतश् चरेत् ॥ ९.१२५ ॥<br>
कणयावकपिण्याकशाकतक्रपयोदधि ।<br>
भिक्षां सर्वरसोपेतां हिंसावर्जं समाहरेत् ॥ ९.१२६ ॥<br>
व्रताविरुद्धं यद् यस्य तस्य तद् भक्षणं भवेत् ।<br>
हितं मितं सदाश्नीयाद् यत्स् उखेनैव जीर्यते ।<br>
धातुः प्रकुप्यते येन तद् अन्नं वर्जयेद् यतिः ॥ ९.१२७ ॥<br>
कुटुम्बसङ्कटं चैव लोभेनोपहतं गृहम् ।<br>
पीडयान्नं प्रयच्छेत तस्मात् तद् वर्जयेद् गृहम् ॥ ९.१२८ ॥<br>
शाठ्यं वाप्य् अथ दैन्यं वा लक्ष्यते यद् गृहे क्वचित् ।<br>
वर्जयेत् तद् गृहं भिक्षुः काकजग्धं यथा हविः ॥ ९.१२९ ॥<br>
उदक्याचोदितं ह्य् अन्नं द्विजान्नं शूद्रचोदितम् ।<br>
प्राण्यङ्गे चायसे वापि कॢप्तान्नं वर्जयेद् यतिः ॥ ९.१३० ॥<br>
पित्रर्थं कल्पितं पूर्वं देवार्थं वान्यकारणात् ।<br>
वर्जयेत् तादृशीं भिक्षां परबाधाकरीं तथा ॥ ९.१३१ ॥<br>
नोत्पन्ना सन्ततिः काचिद् यत्र स्त्रीपुंसयोर् गृहे ।<br>
नाश्नीयात् तद्गृहे भिक्षुर् भुक्त्वा चान्द्रायणं चरेत् ॥ ९.१३२ ॥<br>
दृष्टं भ्रूणहपाषण्डैः कुष्ठ्यादिभिर् उदक्यया ।<br>
श्वषण्डकाकचण्डालैर् अन्यैर् वान्तेऽवसायिभिः ॥ ९.१३३ ॥<br>
पश्यंश् चैतान् न भिक्षेत भिक्षंश् चान्द्रायणं चरेत् ।<br>
एतैर् न चापि सम्भाषेन् मार्गप्रश्नाद् भयाद् विना ॥ ९.१३४ ॥<br>
महापातकिनः सर्वान् पतितान् परिवर्जयेत् ।<br>
सर्वेषु व्यवहारेषु भोजनार्थे विशेषतः ॥ ९.१३५ ॥<br>
कृते देशं त्यजेद् ग्रामं त्रेतायां द्वापरे कुलम् ।<br>
कर्तारं तु कलौ दुष्टं त्यक्त्वा भैक्ष्यं चरेद् यतिः ॥ ९.१३६ ॥<br>
कर्ता चैवानुमन्ता च प्रेरकश् चानुमोदकः ।<br>
पुण्ये चैव तथा पापे भवन्ति फलभागिनः ॥ ९.१३७ ॥<br>
सगोत्रम् असगोत्रं वा यद्गृहे सूतकं भवेत् ।<br>
न तावच् छुध्यते भूमिर् यावत् तत् स्याद् अनिर्दशम् ॥ ९.१३८ ॥<br>
न तत्र कर्म कुरुते पितृदेवादिकं क्वचित् ।<br>
भिक्षां भिक्षुर् न भिक्षेत भिक्षंश् चान्द्रायणं चरेत् ॥ ९.१३९ ॥<br>
न ज्ञातीनां कुले भिक्षुर् न चेश्वरगृहे क्वचित् ।<br>
न शिष्यबन्धुमित्रादीन् भिक्षां लिप्सेत कर्हिचित् ॥ ९.१४० ॥<br>
नाश्नन्ति पितरो देवा नाश्नन्ति वृषलीपतेः ।<br>
स्त्रीजितस्यापि नाश्नन्ति तदन्नं वर्जयेद् यतिः ॥ ९.१४१ ॥<br>
वर्णानाम् आश्रमाणां च स्वधर्मो वीरसञ्ज्ञितः ।<br>
ये तु तस्मिन् प्रवर्तन्ते वीरास् ते विप्रकीर्तिताः ।<br>
यस् तं लोपयते धर्मं तं वीरघ्नं यतिस् त्यजेत् ॥ ९.१४२ ॥<br>
अथ दिग्वाससीं कन्यां गर्भिणीं मलिनां तथा ।<br>
प्रमत्तां मुदितां क्रुद्धाम् अन्नं भोक्तुं समुद्यताम् ॥ ९.१४३ ॥<br>
गर्भभर्तृद्रुहां चैव स्वैरिणीं कामचारिणीम् ।<br>
अवीरां कुष्ठिनीं चान्धां पुनर्भूं कृत्रिमां तथा ॥ ९.१४४ ॥<br>
मुक्तकेशीं सुखासीनां सरागां विस्मयान्विताम् ।<br>
शठां दीनां दुराचारां सखेदां व्याधिपीडिताम् ॥ ९.१४५ ॥<br>
निर्लज्जां वर्धकीं श्रान्तां प्रेष्यां क्लीबां सुनिष्ठुराम् ।<br>
भिक्षां भिक्षुर् न भिक्षेत पाययन्तीं स्तनं शिशुम् ॥ ९.१४६ ॥</p></blockquote>
<p><strong>कपिलः</strong> ।</p>
<blockquote>
<p>कुटुम्बसङ्कटं सोपरोधं वा गृहं न विशेत् । सुप्तां मत्तां प्रमत्तां प्रमुदितां सखेदां सुखासीनाम् अन्तर्वत्नीं व्याधितां भर्तृगतां सरागाम् अन्नं भोक्तुम् उद्यतां बाललग्नस्तनां भिक्षां न याचेत । रजस्वलाप्रयुक्तां नग्नवधूहस्तगताम् अवज्ञोपहतां कुमार्यानीतां भिक्षां न याचेत न गृह्णीयाच् च<br>
॥ ९.१४७ ॥</p></blockquote>
<p><strong>क्रतुः</strong> ।</p>
<blockquote>
<p>प्रत्यक्षलवणं मांसं मधु शावकसौतकम् ।<br>
मूर्खाभिशस्तपतितक्लीबान्नानि च वर्जयेत् ॥ ९.१४८ ॥<br>
अधीरां स्वैरिणीं कुष्ठीं गर्भभर्तृद्रुहाम् अपि ।<br>
कन्यां धात्रीं पुनर्भूं च नग्नां भिक्षेत न क्वचित् ॥ ९.१४९ ॥</p></blockquote>
<p><strong>वृद्धजाबालिः</strong> ।</p>
<blockquote>
<p>द्वाव् एवाश्रमिणौ भोज्यौ वानप्रस्थो गृही तथा ।<br>
अभोज्यम् अन्नम् अन्येषाम् इतरेषां च लिङ्गिनाम् इति ॥ ९.१५० ॥</p></blockquote>
<p>अथ भिक्षाचर्या । तत्राह <strong>शौनकः</strong> ।</p>
<blockquote>
<p>अथ सप्तव्याहृतिभिर् गोवालरज्ज्वा सोदकया पात्रं प्रक्षाल्य हंसः शुचिषद् इत्य् आदित्यम् उपस्थाय वाग्यतः प्रसन्नात्मा च गच्छेद् इति ॥ ९.१५१ ॥</p></blockquote>
<p><strong>शङ्खलिखितौ</strong> ।</p>
<blockquote>
<p>काष्ठालाबुविदलपार्थिवानाम् एकैकं भैक्षभाजनम् । तस्य गोवालरज्ज्वा सोदकपाणिना परिघर्षणं कृत्वा साधुवृत्तेषु ब्राह्मणेषु भैक्षचर्यां चरेत्<br>
॥ ६.१५२ ॥</p></blockquote>
<p><strong>अत्रिः</strong> ।</p>
<blockquote>
<p>सव्येनादाय पात्रं तु त्रिदण्डं दक्षिणे करे ।<br>
उपस्थानं रवेः कुर्याद् ध्यात्वा चैकत्वम् आत्मनः ॥ ६.१५३ ॥<br>
जपेद् विरजसं मन्त्रं देवं ध्यायन् समाहितः ।<br>
यो ऽसौ विष्ण्वाख्य आदित्ये पुरुषो ऽन्तर्हृदि स्थितः ॥ ६.१५४ ॥<br>
सो ऽहं नारायणो देवः पुरुषो लोकसाक्षिकः ।<br>
एवं ध्यात्वात्मनात्मानं पुरुषं विश्वभावनम् ॥ ६.१५५ ॥<br>
प्रदक्षिणं ततः कृत्वा नमस्येत् तिमिरापहम् ।<br>
नमस्कृत्य पुनर् भूमौ समारोहेद् उपानहौ ॥ ६.१५६ ॥<br>
शौचार्थं विचरेद् भिक्षुः पादत्राणे तु न त्यजेत् ।<br>
उदपात्रं तथा भिक्षां विना दुष्यत्य् उपानहौ ॥ ६.१५७ ॥<br>
उपानहाव् अवष्टभ्य व्रजेद् भिक्षुः स्मरन् हरिम् ।<br>
विष्णुस् तिर्यग् अधोर्ध्वं मे वैकुण्ठो विदिशो दिशः ॥ ६.१५८ ॥<br>
पातु मां सर्वतो रामो धन्वी चक्री च केशवः ।<br>
स मां रक्षतु गोविन्दः सोमपो हव्यकव्यभुक् ॥ ६.१५९ ॥<br>
विष्णुस् तार्क्ष्यासनो ऽनन्तश् चक्री वामनरूपधृक् ।<br>
यो ऽसौ सर्वगतः सूक्ष्मः परमात्मा सनातनः ॥ ६.१६० ॥<br>
निर्गुणो निष्कलश् चैव श्वेतमूर्तिधरो ऽव्ययः ।<br>
अनाद्यन्तः सदानन्ते फणामणिविभूषिते ।<br>
श्वेते क्षीरार्णवे मध्ये स मां रक्षतु माधवः ॥ ६.१६१ ॥<br>
सबाह्याभ्यन्तरं देहम् आपादतलमस्तकम् ।<br>
सर्वायुधः सर्वशक्तिः पातु मां गरुडध्वजः ॥ ६.१६२ ॥<br>
स मां रक्षतु सर्वात्मा माधवः परमेश्वरः ।<br>
यस्य नाभ्यम्बुजाज् जातो ब्रह्मा सर्गकरः प्रभुः ॥ ६.१६३ ॥<br>
एवं ध्यायन्न् एकवासा उपवीती च पर्यटेत् ।<br>
वासो हि ब्रह्मणा सृष्टं सर्वधर्मप्रसिद्धये ।<br>
वस्त्राभावे क्रियाः सर्वा निष्फलाः परिकीर्तिताः ॥ ६.१६४ ॥</p></blockquote>
<p><strong>देवलः</strong> ।</p>
<blockquote>
<p>आत्मानं ब्रह्मस्वरूपसंस्थानं कृत्वा नमो ब्रह्मण इत्य् एतैर् नमस्कारं कृत्वा विरजसं मन्त्रं जपित्वा आ सत्येनेति प्रदक्षिणं कृत्वा ये ते पन्थान इति जपित्वा वाग्यतः परिव्रजेत् ॥ ६.१६५ ॥</p></blockquote>
<p><strong>यमः</strong> ।</p>
<blockquote>
<p>मेध्यं भैक्षं चरेन् नित्यं सायाह्ने वाग्यतः शुचिः ।<br>
एकवासा अवासा वा मन्दगामी युगान्तदृक् ॥ ६.१६६ ॥<br>
एक एव चरेद् भैक्षम् एकदृष्टिर् अलोलुपः ।<br>
तृप्तिप्रयोजनो न स्याद् यो ‘नग्निर् अनिकेतनः ॥ ६.१६७ ॥</p></blockquote>
<p><strong>मेधातिथिः</strong> ।</p>
<blockquote>
<p>ऊर्ध्वं जान्वोर् अधो नाभेः परिधायैकम् अम्बरम् ।<br>
द्वितीयम् अन्तर्वासश् च परिधाय रविं ततः ॥ ६.१६८ ॥<br>
उपस्थायाथ भैक्षार्थं पात्री दण्डी गृहान् व्रजेत् ।<br>
तिष्ठेत् सन्दर्शने द्वारि याच्य भिक्षाम् अधोमुखः ॥ ६.१६९ ॥<br>
वाग्यतः सुप्रसन्नात्मा स्वपन् ध्यायन् दिवापि च ।<br>
अदृष्टोपक्रमे काले तूष्णीं गोदोहसम्मितम् ॥ ६.१७० ॥<br>
यदि नोद्यमते कश्चिद् दृष्ट्वाप्य् अन्यगृहं व्रजेत् ।<br>
तावत् प्रतिश्रुते तिष्ठेद् यावद् भैक्षं प्रदीयते ॥ ६.१७१ ॥</p></blockquote>
<p><strong>क्रतुः</strong> ।</p>
<blockquote>
<p>दृष्टिपूतपदन्यासी मौनी तु सुमतिः शमी ।<br>
एकवस्त्र्य् एकपात्री च निःसङ्गः सुप्तवच् चरेत् ॥ ६.१७२ ॥<br>
चतुःषडष्टकाले वा यतिश् चान्द्रायणेन वा ।<br>
पञ्चसप्तगृहेभ्यो वा भिक्षाम् इच्छेत् क्रियावताम् ॥ ६.१७३ ॥<br>
भवत्पूर्वं सकृद् याचेत् तिष्ठन् भिक्षाम् अधोमुखः ।<br>
गोदोहमात्रम् आकाङ्क्षेन् निष्क्रान्तो न पुनर् व्रजेत् ॥ ६.१७४ ॥</p></blockquote>
<p><strong>बोधायनः</strong> ।</p>
<blockquote>
<p>भवत्पूर्वं प्रचोदयात् । गोदोहनम् आकाङ्क्षेत् ॥ ६.१७५ ॥ [ब्ध् २.१८.५–६]</p></blockquote>
<p><strong>देवलः</strong> ।</p>
<blockquote>
<p>भिक्षाकाले सदा कार्यं यतीनां छत्रधारणम् ।<br>
वर्षमाणे तु पर्जन्ये न तु घर्मार्कतापनात् ॥ ६.१७६ ॥</p></blockquote>
<p><strong>अत्रिः</strong> ।</p>
<blockquote>
<p>एकवस्त्र्य् एकपात्री च सदैकाकी व्रजेद् यतिः ।<br>
एककालं चरेद् भैक्षं न जघन्यं कथञ्चन ॥ ६.१७७ ॥<br>
ऊर्ध्वं न तिर्यग् दूरं वा निरीक्षेत् पर्यटन् यतिः ।<br>
युगमात्रं महीपृष्ठं भिक्षुर् गच्छेद् विलोकयन् ॥ ६.१७८ ॥<br>
न वीक्षेद् द्वाररन्ध्रेण भिक्षालिप्सुर् गृहान्तरम् ।<br>
न कुर्याद् घोषणं तत्र न द्वारं ताडयेद् यतिः ॥ ६.१७९ ॥<br>
अतिक्रम्य गृहं पूर्वं प्रविशेन् न पुनस् तु तत् ।<br>
प्रविश्य भिक्षाम् आदाय त्रिंशत् प्राणायमांश् चरेत् ॥ ६.१८० ॥<br>
नैव सव्यापसव्येन भिक्षाकाले चरेद् गृहम् ।<br>
अनिन्द्यातिक्रमं कृत्वा प्राणायामशतं चरेत् ॥ ६.१८१ ॥<br>
पूर्वासङ्कल्पितगृहं स्वयं विवृतम् आश्रयेत् ।<br>
देशकालविभागेन सामर्थ्यापेक्षयापि च ॥ ६.१८२ ॥<br>
अनागते परे भिक्षौ भिक्षार्थं प्रविशेद् गृहम् ।<br>
प्रविश्य भैक्षभुग् गेहं निष्प्रकम्पेन चेतसा ॥ ६.१८३ ॥<br>
गृहिणीदर्शने वापि वह्न्यागारे ऽपि वा स्थितः ।<br>
सव्येनादाय पात्रं तु त्रिदण्डं दक्षिणेन तु ॥ ६.१८४ ॥<br>
प्रणवादि भवत्पूर्वं भिक्षां देहीति याचयेत् ।<br>
भिक्षार्थं चोदनं कृत्वा शक्तो नोपविशेत् क्वचित् ॥ ६.१८५ ॥<br>
न चान्यद् वस्तु याचेत तृप्तिलोभेन किञ्चन ।<br>
कृत्वा भिक्षां दृष्टिपूतां दातुश् च करसंस्थिताम् ॥ ६.१८६ ॥<br>
त्रिदण्डं दक्षिणे त्व् अंसे यतिः सन्धाय पाणिना ।<br>
उत्पाट्य पात्रकवचं दक्षिणेन करेण तु ।<br>
पात्रं वामकरे स्थाप्यं न क्वचिद् दक्षिणे करे ॥ ६.१८७ ॥</p></blockquote>
<p><strong>लिखितः</strong> ।</p>
<blockquote>
<p>नैकान्नं म्रियमाणो ऽपि भुञ्जीतापि निषादजात् ।<br>
माधूकरेण वर्तेत सत्त्वशुद्धिकरं हि तत् ॥ ६.१८८ ॥<br>
नैकस्मिन् नापि कुत्रापि प्रत्याख्यातो गृहे पुनः ।<br>
प्रविशेद् भैक्षसमये न च गेहान्तरेण वा ।<br>
अन्यार्थं पूर्वकॢप्तं वा भिक्षां नैवाददीत च ॥ ६.१८९ ॥</p></blockquote>
<p><strong>काश्यपः</strong> ।</p>
<blockquote>
<p>चतुरङ्गुलान्तरितः समपादो निश्चलस् तिष्ठेत् । काष्ठपाषाणमृण्मयवर्जम् अशुचिर् इति न जुगुप्सेत शुचिर् इति मत्वा गृह्णीयात् । मुखमण्डलं न कदाचिन् निरीक्षेत । हस्तमात्रं चक्षुषा पश्येत् । तथाग्रतो युगमात्रावलोकी । पार्श्वं पृष्ठतश् च मुहुर् मुहुर् नावलोकयेत् । विवृतद्वाराणि प्रविशेत् । अपद्वाराणि न प्रविशेत् । द्वारं न हन्यात् न घोषयेत् । क्षिप्रं न निर्गच्छेत् । चिरं न तिष्ठेद् इति ॥ ६.१९० ॥</p></blockquote>
<p><strong>देवलः</strong> ।</p>
<blockquote>
<p>ग्रामे प्रविष्टे भिक्षार्थे यदि विघ्नो भवेत् क्वचित् ।<br>
पुनर् भैक्षं न भिक्षेत बहिर् ग्रामाद् विनिर्गतः ॥ ६.१९१ ॥</p></blockquote>
<p><strong>जमदग्निः</strong> ।</p>
<blockquote>
<p>पञ्चाहं सप्तरात्रं वा यस्मिन् भिक्षा न लभ्यते ।<br>
तद् गृहं वर्जयेन् नित्यं चण्डालगृहवद् यतिः ॥ ६.१९२ ॥<br>
तद्दिनानि गृहस्थस्य निराशो भिक्षुको व्रजेत् ।<br>
स्वाध्यायं होमदानं च सर्वम् आदाय गच्छति ॥ ६.१९३ ॥</p></blockquote>
<p><strong>स एवाह</strong> ।</p>
<blockquote>
<p>आहारमात्राद् अधिकं यतिर् भैक्षं तु नाहरेत् ।<br>
अन्यायेन तु पक्वान्नं चोरवद् दण्डम् अर्हति ॥ ६.१९४ ॥</p></blockquote>
<p><strong>वृद्धजाबालिः</strong> ।</p>
<blockquote>
<p>एकपात्रेण भुञ्जीत निर्दिष्टं व्रतम् उत्तमम् ।<br>
नैव दोषो द्विपात्रेण त्व् अशक्तो व्याधिपीडने ॥ ६.१९५ ॥<br>
शक्तश् च नीरुजश् चैव नैकपात्रेण वर्तयन् ।<br>
पात्रलोभी स दुष्टात्मा नरकं प्रतिपद्यते ॥ ६.१९६ ॥<br>
लोभमानस् तु यो भिक्षुः पात्रपूरणम् इच्छति ।<br>
दाता स्वर्गम् अवाप्नोति भोक्ता भुञ्जीत किल्बिषम् ॥ ६.१९७ ॥<br>
निमन्त्रितस् तु सन्न्यासी यदा भिक्षां समाचरेत् ।<br>
लोभं तत्र प्रकुर्याच् चेत् पतत्य् एव न संशयः ॥ ६.१९८ ॥<br>
देहि देहीति यो ब्रूयाल् लवणव्यञ्जनादि वा ।<br>
गोमांसतुल्यं तद् भैक्षं भुक्त्वा चान्द्रायणं चरेत् ॥ ६.१९९ ॥<br>
यत् किञ्चिद् दीयमानं तु गृहिणीकरसंस्थितम् ।<br>
न गृह्णात्य् अल्पबुद्ध्या चेत् काकयोनिषु जायते ॥ ६.२०० ॥</p></blockquote>
<p><strong>कपिलः</strong> ।</p>
<blockquote>
<p>भिक्षित्वा न चिरम् आसीत । नेत्य् उक्ते चादोषमनाः परिवर्तेत । नैकपात्रपूरणम् अन्विच्छेत् ॥ ६.२०१ ॥</p></blockquote>
<p><strong>भरद्वाजः</strong> ।</p>
<blockquote>
<p>पूर्णा दर्वि परापत इति जपित्वा पुनर् नम इति परिवर्तेत ॥ ६.२०२ ॥</p></blockquote>
<p>अथ भोजनविधिः । तत्र <strong>शौनकः</strong> ।</p>
<blockquote>
<p>तत उपावृत्य शुचौ देशे पात्रं न्यस्य पादौ प्रक्षाल्याचम्य त्रीन् प्राणायामान् धारयित्वाप आचम्य ॐ इति वारिणा भैक्ष्यं प्रोक्ष्य गायत्र्याभिमन्त्र्य इदं विष्णुर् विचक्रम इति विष्णवे हविर् निवेदयेत् । उद् उ त्यं चित्रम् इति द्वाभ्याम् आदित्याय ब्रह्म जज्ञानम् इति ब्रह्मणे भूतेभ्यो नम इति भूतेभ्यो निवेदयेत् । अथ शेषम् औषधवत् प्राश्नीयात् ॥ ६.२०३ ॥</p></blockquote>
<p><strong>बोधायनः</strong> ।</p>
<blockquote>
<p>अथ भैक्षचर्याया उपावृत्य पात्रं शुचौ देशे न्यस्य हस्तं पादं च प्रक्षाल्याचम्य उद् उ त्यं चित्रम् इत्य् आदित्यस्याग्रे निवेदयेत् । ब्रह्म जज्ञानम् इति ब्रह्मणे इदं विष्णुर् इति विष्णवे भूतेभ्यो नम इति भूतेभ्यो निवेदयेद् इति । विज्ञायते । आधानप्रभृति यजमान एवाग्नयो भवन्ति । तस्य प्राणो गार्हपत्यः अपानो ऽन्वाहार्यपचनः व्यान आहवनीयः समानोदानौ सभ्यावसथ्यौ । पञ्च वा एते ऽय आत्मस्था आत्मन्य् एव जुहोति । स एवात्मयज्ञ आत्मनिष्ठ आत्मप्रतिष्ठित आत्मानं क्षेमं नयतीति विज्ञायते । भूतेभ्यो दयापूर्वं संसृज्य शेषम् अद्भिः संस्पृश्य औषधवत् प्राश्नीयात् ॥ ६.२०४ ॥ [ब्ध् २.१८.७–१०]</p></blockquote>
<p><strong>यमः</strong> ।</p>
<blockquote>
<p>न भैक्षपात्रे भुञ्जीत पात्रे नाचमनं चरेत् ।<br>
कृतत्रेताद्वापरेषु पात्रभोजी यतिर् भवेत् ।<br>
कलौ न पात्रे भुञ्जीत धारयेन् न च कुण्डिकाम् ॥ ६.२०५ ॥</p></blockquote>
<p><strong>भरद्वाजः</strong> ।</p>
<blockquote>
<p>यत् किञ्चिज् जीर्णपर्णं पतितं पात्रं लब्ध्वा तत्राश्नीयान् न तैजसे कदाचन । तैजसपात्रे भोजनं कृत्वा प्राजापत्यं समाचरेत् । ग्रामान्ते विजने ऽरण्ये तटाके विजने नदीपुलिने पुष्करिणीषु गत्वा तद् अन्नम् उपयुञ्जीत । तीर्थदेशे प्रक्षालनं कृत्वा सान्तर्धानं पात्रं स्थापयेत् । मृत्तिकात्रयेण तु पादौ प्रक्षाल्य हस्तौ च तथैव प्रक्षाल्याचम्य प्राणायामान् षड् आचरेत् । प्रणवेन गायत्र्या अन्नसूक्तं जपित्वा परमात्मस्वरूपं ध्यात्वा अमृतोपस्तरणम् असित्य् अपः प्राश्य प्राणाहुतिं जुहोति । भोजनमध्ये यत् किञ्चित् सूक्ष्मकेशमक्षिकाभिहतं च तद् अन्नं पिण्डमात्रम् उद्धृत्य हस्तप्रक्षालणं कृत्वा भोजनं करोति । मुखे केशं लग्नं तत्क्षणात् क्षिपेद् ग्रासमास्येन द्वादशगण्डूषैर् मुखप्रक्षालणं कृत्वा भोजनं करोति<br>
॥ ६.२०६ ॥</p></blockquote>
<p><strong>बृहस्पतिः</strong> ।</p>
<blockquote>
<p>सुगुप्तवाङ्मनश्चक्षुर् गुप्तगुह्यः कृताह्निकः ।<br>
सुगुप्तभैक्षम् आहृत्य सुगुप्तं भोजनं चरेत् ॥ ६.२०७ ॥<br>
न स्पृशेद् वामहस्तेन भुञ्जानो ऽन्नं कदाचन ।<br>
न पादौ न शिरोपस्थं न पद्भ्यां भोजनं स्पृशेत् ॥ ६.२०८ ॥<br>
न किञ्चिद् भेषजाद् अन्यत् तत् तथा दन्तधावनात् ।<br>
विना भोजनकालेन न भक्ष्यान् भक्षयेद् यतिः ॥ ६.२०९ ॥</p></blockquote>
<p><strong>विष्णुः</strong> ।</p>
<blockquote>
<p>भैक्षं यवाग्रं भुञ्जीत पयो घृतम् अथापि वा ।<br>
सुपक्वं फलमूलं वा शाकपिण्याकसक्तु वा ॥ ६.२१० ॥<br>
इत्य् एते ह्य् अशनाकारा योगिनः सिद्धिकारकाः ।<br>
तत् प्रयुञ्ज्याद् अहर् अहः परमेण समाधिना ॥ ६.२११ ॥<br>
अपः पीत्वा सकृत् तूष्णीं भुञ्जानः प्राक् समाहितः ।<br>
प्राणायेति तु भुञ्जीत प्रथमाम् आहुतिं यतिः ॥ ६.२१२ ॥<br>
अपानाय द्वितीया स्याद् व्यानायेति ततः परा ।<br>
उदानाय चतुर्थी स्यात् समानायेति पञ्चमी ॥ ६.२१३ ॥<br>
इत्थं प्राणाहुतीर् हुत्वा शेषं भुञ्जीत वाग्यतः ।<br>
अपः पुनः सकृत् प्राश्य त्व् आचम्य हृदयं स्पृशेत् ॥ ६.२१४ ॥</p></blockquote>
<p><strong>यमः</strong> ।</p>
<blockquote>
<p>विधूमे सन्नमुसले वृत्ते वा यज्ञसंस्तरे ।<br>
न श्ववृत्तिसमाकीर्णे न तापससमाकुले ॥ ६.२१५ ॥<br>
नाभुक्तवति लोके वा भैक्षं भिक्षेत भिक्षुकः ।<br>
यात्रामात्रं तु गृह्णीयात् केवलं प्राणधारणम् ।<br>
यथालब्धं च नाश्नीयात् कामं भुञ्जीत न क्वचित् ॥ ६.२१६ ॥<br>
भैक्षस्यागमशुद्धस्य प्रोक्षितस्य हुतस्य च ।<br>
यावतो ग्रसते ग्रासांस् तावद्भिः क्रतुभिः समाः ॥ ६.२१७ ॥<br>
प्रोक्षितं प्रणवेनैव हुतम् आध्यात्मिकाग्निषु ।<br>
प्राणादिषु दशार्धेषु स्वाहाकारैः पृथक् पृथक् ॥ ६.२१८ ॥<br>
प्राणश् चक्षुर् दिवं सूर्यो व्यानः श्रोत्रं निशा शशी ।<br>
अपानो वाङ् मनो वह्निः समानो ऽपो मनो ऽशनिः ॥ ६.२१९ ॥<br>
उदानो वायुर् आकाशस् तृप्यन्त्व् अन्नं समाहितः ।<br>
दत्वैषां भक्षयंस् तृप्तिं मुच्यते स ऋणत्रयात् ॥ ६.२२० ॥</p></blockquote>
<p>भैक्षस्य भोजनं सर्वत्रोक्तं प्रक्षाल्य भोजनम् । आह <strong>संवर्तः</strong> ।</p>
<blockquote>
<p>अष्टौ भिक्षाः समादाय स मुनिः पञ्च सप्त वा ।<br>
अद्भिः प्रक्षाल्य तत् सर्वं भुञ्जीत सुसमाहितः ॥ ६.२२१ ॥</p></blockquote>
<p><strong>कपिलः</strong> ।</p>
<blockquote>
<p>अथ ग्रामाद् आगत्य एकपात्रेण भैक्षम् उदकेन प्लाव्य सकृद् भुञ्जीत । न केनचित् सह सम्भाषेत किञ्चन । न किञ्चन याचेद् औषधाद् अन्यत् । एवं वर्तमानो यावज्जीवं भिक्षुको मुक्तो भवेत् ॥ ६.२२२ ॥</p></blockquote>
<p>दोषाशङ्कायामिदं द्रष्टव्यम् । क्रतुः ।</p>
<blockquote>
<p>चतुष्कैः प्रोक्षयेद् भिक्षां तल्लिङ्गैर् बलिम् आहरेत् ।<br>
विष्णुब्रह्मार्कभूतेभ्यो दद्याद् वा किञ्चिद् अर्थिने ॥ ६.२२३ ॥<br>
पद्मम् ऊर्ध्वमुखं कृत्वा प्राणाद्यैः पूरकादिभिः ।<br>
प्रादेशमात्रे ब्रह्माग्नौ हुत्वान्नं मुच्यते मलैः ॥ ६.२२४ ॥<br>
न स्वादयीत भुञ्जानः षड् रसान् नैव कीर्तयेत् ।<br>
सत्कृतासत्कृते तुल्यो नाभिनन्देत न द्विषेत् ॥ ६.२२५ ॥</p></blockquote>
<p><strong>स एवाह</strong> ।</p>
<blockquote>
<p>नोत्सृजेन् नातिभुञ्जीत न निन्देन् नाधिकं हरेत् ।<br>
गोब्राह्मणार्कसोमाग्निमरुदापो न कुत्सयेत् ॥ ६.२२६ ॥</p></blockquote>
<p><strong>कपिलः</strong> ।</p>
<blockquote>
<p>व्रताविरुद्धं यत् किञ्चित् पर्युषितम् अपि गृह्णीयाद् आप्याययितुकामः प्राणायामत्रयं कृत्वा पुनर् आचामेत् त्रिर् द्विर् वा प्रक्षाल्य देशं पात्रं वा यन्त्रम् आरोप्य प्रणवेनाभ्युक्ष्य त्रिकेणाभिमन्त्रयेद् भिक्षाम् । इदं विष्णुर् इति ग्रासमात्रम् अपि पूजयेत् । नानिवेद्यं भुञ्जीत । भूतबलिदानादिकम् अर्थिने संविभागशीलतापि प्रशस्ता<br>
॥ ६.२२७ ॥<br>
सुखं जीवन्ति मुनयो भैक्षवृत्तिम् उपाश्रिताः ।<br>
अद्रोहाः सर्वभूतानां सारङ्गा इव षट्पदाः ॥ ६.२२८ ॥<br>
सोम एवान्नम् अश्नीयाद् इति ध्यात्वा यो ऽन्नम् अत्ति सो ऽमृतम् अत्ति । प्राणाय स्वाहेति प्राणे ऽन्नम् अत्ति । अपानाय स्वाहेत्य् अपानेऽन्नम् अत्ति । व्यानाय स्वाहेति व्याने ऽन्नम् अत्ति । उदानाय स्वाहेत्य् उदाने ऽन्नम् अत्ति । समानाय स्वाहेति समाने ऽन्नम् अत्ति । यो यो ऽन्नम् अत्ति स सो ‘ग्निः । यद् अन्नम् अद्यते तत् सर्वं सोमः । प्रक्षाल्य पात्रं त्रिकेणाभिमन्त्रितं प्रतिगृह्णीत । प्रतिमुच्यते भुक्त्वा पापाद् इति ॥ ६.२२९ ॥</p></blockquote>
<p><strong>विश्वामित्रः</strong> ।</p>
<blockquote>
<p>माधूकरे यथापूर्वं चतुर्थायोत्सृजेद् यतिः ।<br>
शेषेषु च चतुर्ष्व् एव यतिस् तन् न विसर्जयेत् ॥ ६.२३० ॥<br>
उद् उ त्यं चित्रम् इत्य् आभ्याम् आदित्याय निवेदयेत् ।<br>
ब्रह्म जज्ञानम् इत्य् उक्त्वा ब्रह्मणे ऽन्नं निवेदयेत् ।<br>
इदं विष्णुर् इत्य् अनेन विष्णवे ऽथ निवेदयेत् ॥ ६.२३१ ॥<br>
ततस् तु सर्वभूतेभ्यो बलिं दत्त्वा चतुर्थकम् ।<br>
ग्रासमात्रं तु दातव्यं सूर्यादीनां यथाक्रमम् ॥ ६.२३२ ॥<br>
यः परान्नं समाहृत्य त्यजत्य् अन्नं दिने दिने ।<br>
तस्य दोषेण युज्येत प्रायश्चित्ती भवेद् यतिः ॥ ६.२३३ ॥<br>
अपि चास्य कुतो दानं दत्त्वा चास्य कुतः फलम् ।<br>
दाता प्रतिग्रहीता च प्रेत्य वै नरकं व्रजेत् ॥ ६.२३४ ॥</p></blockquote>
<p><strong>हारीतः</strong> ।</p>
<blockquote>
<p>उत्पाटयेच् च कवचं दक्षिणेन करेण वै ।<br>
पात्रं वामकरे स्थाप्य दक्षिणेनानुश्लेषयेत् ॥ ६.२३५ ॥<br>
यावद् अन्नक्षुधार्तिः स्यात् तावद् भैक्षं समाचरेत् ।<br>
ततो निवृत्य तत् पात्रं संस्थाप्याचम्य संयमी ॥ ६.२३६ ॥<br>
चतुरङ्गुलैः प्रच्छाद्य ग्रासमात्रं समाहितः ।<br>
सर्वव्यञ्जनसंयुक्तं पृथक् पात्रे निवेदयेत् ॥ ६.२३७ ॥<br>
सूर्यादिदेवभूतेभ्यो दत्त्वान्नं प्रोक्ष्य वारिणा ।<br>
भुञ्जीत पर्णपुटके न पात्रे वाग्यतो यतिः ॥ ६.२३८ ॥<br>
वटार्काश्वत्थपत्रेषु कुम्भीतिन्दुकपत्रयोः ।<br>
कोविदारकरञ्जेषु न भुञ्जीत कदाचन ॥ ६.२३९ ॥<br>
न च कांस्ये तु भुञ्जीत त्व् आपद्य् अपि कदाचन ।<br>
पलाशाः सर्व उच्यन्ते यतयः कांस्यभोजिनः ॥ ६.२४० ॥<br>
कांस्यकस्य च यत् पापं गृहस्थस्य तथैव च ।<br>
कांस्यभोजी यतिः सर्वं प्राप्नुयात् किल्बिषं तयोः ॥ ६.२४१ ॥</p></blockquote>
<p><strong>यमः</strong> ।</p>
<blockquote>
<p>हिरण्मयानि पात्राणि कृष्णायसमयानि च ।<br>
यतीनां तान्य् अपात्राणि भैक्षे वा भोजने ऽपि वा ॥ ६.२४२ ॥<br>
सुवर्णरूप्यपात्रेषु ताम्रकांस्यायसेषु च ।<br>
भिक्षां दत्त्वा न धर्मो ऽस्ति गृहीत्वा नरकं व्रजेत् ॥ ६.२४३ ॥</p></blockquote>
<p><strong>लिखितः</strong> ।</p>
<blockquote>
<p>न भैक्षपात्रे भुञ्जीत पात्रे नाचमनं चरेत् ।<br>
कृतत्रेताद्वापरेषु पात्रभोजी यतिर् भवेत् ॥ ६.२४४ ॥<br>
कलौ न पात्रे भुञ्जीत धारयेन् न च कुण्डिकाम् ।<br>
भुञ्जीत पर्णपुटके पर्णपृष्ठे न जातुचित् ॥ ६.२४५ ॥<br>
पलाशपद्मकदलीदलाभावे ह्य् अभोजनम् ।<br>
अभावे ऽप्य् अन्यपात्राणां न कांस्ये नैव राजते ॥ ६.२४६ ॥<br>
नापि कार्ष्णायसे नापि सौवर्णे नापि ताम्रके ।<br>
न प्राण्यङ्गे नैव भूमौ न कुशादितृणेषु वा ॥ ६.२४७ ॥<br>
पलाशपर्णे भुञ्जीत पाणिपात्रे ऽथ वापदि ।<br>
पलाशपद्मपत्रेषु गृही भुक्त्वैन्दवं चरेत् ।<br>
यतिर् वनस्थश् च ततो लभते चैन्दवं फलम् ॥ ६.२४८ ॥</p></blockquote>
<p><strong>मेधातिथिः</strong> ।</p>
<blockquote>
<p>सुवर्णकांस्यरूप्येषु ताम्राब्जाश्ममयेषु च ।<br>
भुञ्जन् भिक्षुर् न दुष्येत दुष्यते तु परिग्रहात् ॥ ६.२४९ ॥</p></blockquote>
<p>सुवर्णादीनि पात्राणि भैक्षाय भोजनाय वा स्वयं न परिग्राह्याणीति <strong>यम-लिखितयोर्</strong> अभिप्रायः । <strong>मेधातिथेस्</strong> तु स्वयं परिग्रहे ऽपि परकीयेषु तेष्व् आपदि भुञ्जानो न दुष्यतीति मतम् । परकीयानाम् अप्य् अभावे पाणिपात्रभोजनम् । कांस्यादिषु पर्णाभावमात्रेण न भोक्तव्यं किं तु मुमूर्षावस्थाप्राप्तौ <strong>हारीतेन</strong> त्व् आपद्य् अपि कदाचनेत्य् उक्तत्वात् ॥ ६.२५० ॥ बलिदानस्य विनियोगम् <strong>अत्रिर्</strong> आह ।</p>
<blockquote>
<p>निवेद्यं नार्थिने दद्याद् यथेष्टं नोत्सृजेत वा ।<br>
प्रक्षिपेत् तज् जले विद्वान् निखनेद् वा महीतले ॥ ६.२५१ ॥</p></blockquote>
<p>भिक्षान्नस्य दानं भोजनविघ्ने समुत्पन्ने तस्यान्नस्य विनियोगं च <strong>क्रतुर्</strong> आह ।</p>
<blockquote>
<p>माधूकरं समाहृत्य ब्राह्मणेभ्यो ददाति यः ।<br>
स याति नरकं घोरं भोक्ता चान्द्रायणं चरेत् ॥ ६.२५२ ॥<br>
प्रायश्चित्तव्रतापत्सु भैक्षम् उक्तं द्विजातिषु ।<br>
तद् देयं स्तेयम् अन्येषां यतीनां तु मखैः समम् ॥ ६.२५३ ॥</p></blockquote>
<p>यतेः सकृद्भोजनं <strong>शाण्डिल्य</strong> आह ।</p>
<blockquote>
<p>ग्रामं गत्वा तु सायाह्ने भैक्षम् आहृत्य वाग्यतः ।<br>
अष्टौ ग्रासान् समश्नीयात् प्रत्यहं सकृद् एव तु ॥ ६.२५४ ॥</p></blockquote>
<p><strong>वृद्धजाबालिः</strong> ।</p>
<blockquote>
<p>न क्वचिन् निशि भुञ्जीत भुक्त्वा भुञ्जीत नो पुनः ।<br>
भुञ्जानो निशि सन्न्यासी पतते नात्र संशयः ॥ ६.२५५ ॥<br>
सन्ध्याकाले तु सम्प्राप्ते निशि भुञ्जीत यो यतिः ।<br>
उपस्थानं च जप्यं च प्राणायामो बलिस् तथा ।<br>
सर्वे ते निष्फलास् तस्य प्रायश्चित्तं विधीयते ॥ ६.२५६ ॥</p></blockquote>
<p>द्विर्भोजने <strong>वसिष्ठः</strong> ।</p>
<blockquote>
<p>ब्राह्मणकुले यल् लभते तद् भुञ्जीत सायं प्रातर् मधुमांसवर्जं न च तृप्येद् इति । (वध् १०.२४–२५)</p></blockquote>
<p>तद् एतद् अशक्तविषयम् ॥ ६.२५७ ॥</p>
<p>अथ भोजनोत्तरक्रिया । तत्र <strong>शौनकः</strong> ।</p>
<blockquote>
<p>प्राश्याप आचम्य वाङ्म आसन्नसोः प्राण इति जपित्वाचम्य उद् वयं तमसस् परित्य् आदित्यम् उपस्थाय सप्तव्याहृतिभिर् गोवालरज्ज्वा सोदकेन पात्रं प्रक्षाल्य त्रीन् प्राणायामान् धारयित्वा गायत्र्याष्टशतं जपेत् । जपध्यानाभ्यां शिष्टकालं नयेत् । अथास्तमितभास्करां सायंसन्ध्याम् आतारकोदयम् उपासीनो गायत्रीजपं कुर्यात् । अथ यावद् अवशम् उपागतस् तावद् ध्यायेत् । सुप्तोत्थितो ऽपि ध्यायेत् ॥ ६.२५८ ॥</p></blockquote>
<p><strong>यमः</strong> ।</p>
<blockquote>
<p>सुवर्णस्याथ रूप्यस्य यज्ञेषु चमसस्य च ।<br>
यतीनां चैव पात्राणाम् अद्भिः शौचं विधीयते ॥ ६.२५९ ॥</p></blockquote>
<p><strong>लिखितः</strong> ।</p>
<blockquote>
<p>भुक्त्वोपस्थाय मार्ताण्डं पुराणानि सदा पठेत् ।<br>
भावशुद्ध्या हरौ भक्तिः पुराणश्रवणाद् भवेत् ॥ ६.२६० ॥</p></blockquote>
<p><strong>शङ्खलिखितौ</strong> ।</p>
<blockquote>
<p>काष्ठालाबुविदलपार्थिवानाम् एकं भैक्षभाजनम् । तस्य गोवालरज्ज्वा सोदकया परिघर्षणम् । प्रत्याह्निकं शौचम् । नात्राचामेत् । न भूमौ क्षिपेत् । नाशुचिभिः संस्पृशेत् । भुक्त्वाचान्तः पुनर् आचम्य द्रव्याण्य् अभ्युक्षेत् । रज्जुशिक्यं यथान्यद् अविरुद्धं स्यात् ॥ ६.२६१ ॥</p></blockquote>
<p><strong>शङ्खः</strong> ।</p>
<blockquote>
<p>भुक्त्वा सूर्यम् उपस्थाय प्राणान् आयम्य चासने ।<br>
गायत्र्यष्टशतं जप्त्वा ध्यायेन् नारायणं पुनः ॥ ६.२६२ ॥<br>
दिनशेषं पुराणाद्यैर् नीत्वोपास्य च पश्चिमाम् ।<br>
सन्ध्यां ततो ऽभ्यसेद् योगं निद्रान्ते ऽपि पुनस् तथा ॥ ६.२६३ ॥<br>
एवं दिने दिने कुर्वन् ध्यानम् एव प्रधानतः ।<br>
कर्माण्य् अपि च कुर्वाणो ब्रह्मभूयाय कल्पते ॥ ६.२६४ ॥</p></blockquote>
<p><strong>विश्वामित्रः</strong> ।</p>
<blockquote>
<p>भुक्त्वा पुनर् उपस्थानम् उद् वयं तमसस् परि ।<br>
भिक्षाटनविधिर् भिक्षोः प्रोक्तः पञ्चविधो मया ॥ ६.२६५ ॥<br>
य एवं वर्तते भिक्षुः स यतिः साश्रमी स च ।<br>
सन्ध्याम् उपास्य विधिवद् ध्यानकर्म समाचरेत् ॥ ६.२६६ ॥<br>
मैत्रीभिर् ऋग्भिः पूर्वायां सन्ध्यायाम् उपतिष्ठते ।<br>
मध्याह्नसन्ध्यां सौरीभिः सायं वरुणदेवतैः ॥ ६.२६७ ॥<br>
सेयं सारस्वती ज्ञेया सन्ध्या याभ्युदयाश्रया ।<br>
शाङ्करी चैव मध्याह्ने अपराह्णे तु वैष्णवी ॥ ६.२६८ ॥<br>
एवं ध्यानं सदा कार्यं ब्राह्मणेन विपश्चिता ।<br>
जपयज्ञार्थसिद्ध्यर्थं ध्यानम् एतन् मयोदितम् ॥ ६.२६९ ॥<br>
गवां वालपवित्रैस् तु यः सन्ध्यां समुपासते ।<br>
यत् कृतं दुष्कृतं तेन तस्य सद्यो विनश्यति ॥ ६.२७० ॥<br>
दर्भेषु दर्भपाणिः सन् प्राङ्मुखः सुसमाहितः ।<br>
सहस्रकृत्वः सावित्रीं शतकृत्वो ऽपि वा जपेत् ॥ ६.२७१ ॥<br>
ओङ्कारपूर्विकास् तिस्रो महाव्याहृतयो ऽमलाः ।<br>
त्रिपदा चैव गायत्री विज्ञेया परमं पदम् ॥ ६.२७२ ॥<br>
पवित्रं धारयेन् नित्यं कौशेयं दक्षिणे करे ।<br>
भुञ्जानस् तु विशेषेण सो ऽन्नदोषैर् न लिप्यते ॥ ६.२७३ ॥<br>
उपवीती त्रिदण्डी च शिखी पीठी कुसुम्भवान् ।<br>
श्रुतिस्मृत्युक्तकर्माणि यानि तानि समाचरेत् ।<br>
अनुतिष्ठन् सदा योगं यतिः सिध्यति नान्यथा ॥ ६.२७४ ॥</p></blockquote>
<p><strong>मेधातिथिः</strong> ।</p>
<blockquote>
<p>गोवालरज्ज्वा सोदक्या पात्रं प्रक्षालयेत् स्वयम् ।<br>
भुक्त्वा व्याहृतिभिश् चैव गायत्र्या प्रणवेन वा ॥ ६.२७५ ॥<br>
प्राणायामत्रयं कृत्वा गायत्र्यष्टशतं जपेत् ।<br>
अर्थमात्रं वदेत् किञ्चिद् वक्तव्यं यदि विद्यते ॥ ६.२७६ ॥<br>
ध्यानेन दिनशेषं यत् ततो ऽव्यग्रः समापयेत् ।<br>
लोहितार्काम् उपासीत सन्ध्याम् आ तारकोदयात् ॥ ६.२७७ ॥<br>
तावद् ध्यायेत् पुनर् यावन् निद्रावशम् उपागतः ।<br>
सुप्तोत्थितः पुनर् ध्यायेत् तिष्ठन् सन्ध्यां पुनर् जपेत् ॥ ६.२७८ ॥</p></blockquote>
<p><strong>भरद्वाजः</strong> ।</p>
<blockquote>
<p>अमृतापिधानम् असीति चुलुकं गृहीत्वा प्रणवेन दन्तधावनं करोति । उच्छिष्टम् अन्नं पात्रं चाप्सु प्रक्षिप्याचम्य प्राणायामत्रयं कृत्वा पुनर् आचम्य वाङ्म आसन्न् इति जपित्वा आपो हि ष्ठेति मार्जयित्वा उद् वयं तमसस् परित्य् उपस्थानं कुर्यात् । प्रणवेन पात्रं प्रक्षालयेत् । गायत्र्यष्टशतं जपेत् । गोवालं गृहीत्वा प्रणवेनैव शुष्कं पात्रं मार्जयेत् । दिशः प्रदिश इति बन्धनं कृत्वा गायत्र्या स्थापयेत् । लोहितार्कम् उपासीत । एवं यथोक्तविधानेन भोजनं कृत्वा भिक्षुः परां गतिं प्राप्नोतीति ॥ ६.२७९ ॥</p></blockquote>
<p>अथ सायंसन्ध्योपासनम् । तत्र <strong>शौनकः</strong> ।</p>
<blockquote>
<p>स्नानादि सायम् एवं स्यात् समाप्य सकलं विधिम् ।<br>
अर्घ्यं च पूर्ववद् दद्याल् लोहितायति भास्करे ॥ ६.२८० ॥<br>
वारुणीभिर् उपस्थानं ततः सन्ध्याविधिक्रिया ।<br>
ध्यायन्न् आसीत चैतावद् यावन् निद्रावशं गतः ।<br>
ध्यायेत् पुनः प्रबुद्धश् चेद् ब्रह्मभूयाय कल्पते ॥ ६.२८१ ॥</p></blockquote>
<p>रात्रिवसनदेशं <strong>हारीत</strong> आह ।</p>
<blockquote>
<p>भुक्त्वा पात्रे यतिर् नित्यं क्षालयेन् मन्त्रपूर्वकम् ।<br>
न दुष्येत् तस्य तत् पात्रं यज्ञेषु चमसं यथा ॥ ६.२८२ ॥<br>
अथाचम्य निरुद्धासुर् उपतिष्ठेत भास्करम् ।<br>
जपध्यानेतिहासैस् तु दिनशेषं समापयेत् ।<br>
कृतसन्ध्यस् ततो रात्रिं नयेद् देवगृहादिषु ॥ ६.२८३ ॥</p></blockquote>
<p><strong>शाण्डिल्यः</strong> ।</p>
<blockquote>
<p>वेदं विहाय कर्माणि सर्वाण्य् एव तु सन्न्यसेत् ।<br>
ग्रामाद् बहिः कुटीं कृत्वा वृक्षमूले ऽपि वा वसेत् ॥ ६.२८४ ॥</p></blockquote>
<p><strong>क्रतुः</strong> ।</p>
<blockquote>
<p>शून्यागारे गुहायां वा वह्न्यागारे सुरालये ।<br>
वसेद् असङ्गो निःशङ्को निर्मलो योगम् आस्थितः ॥ ६.२८५ ॥</p></blockquote>
<p>खट्वादिनिषेधम् आस्तरणं स्थण्डिलशायित्वं वासदेशं च <strong>वसिष्ठ</strong> आह ।</p>
<blockquote>
<p>एकशाटीपरिवृतो ऽजिनेन वा गोप्रलूनैस् तृणैर् अवस्तृतशरीरः स्थण्डिलशायी नित्यं वसतिं वसेत् । ग्रामान्ते देवगृहे शून्यागारे वृक्षमूले वा मनसा स्वाध्यायम् अधीयानो ऽरण्यनित्यो न ग्राम्यपशूनां सन्दर्शने विचरेत् ॥ ६.२८६ ॥ [वध् १०.९-१६]</p></blockquote>
<p><strong>स एवाह</strong> ।</p>
<blockquote>
<p>न च तृप्येत् । ग्रामे वसेत् । अजिह्मो ऽशठो ऽसङ्कुसुकः ॥ ६.२८७ ॥ [वध् १०.२५-२७]</p></blockquote>
<p>असहवासम् आवसथार्हत्वानर्हत्वे च <strong>दक्ष</strong> आह ।</p>
<blockquote>
<p>एको भिक्षुर् यथोक्तस् तु द्वाव् एव मिथुनं स्मृतम् ।<br>
त्रयो ग्रामः समाख्यात ऊर्ध्वं तु नगरायते ॥ ६.२८८ ॥<br>
नगरं तु न कर्तव्यं ग्रामो वा मिथुनं तु वा ।<br>
एतत् त्रयं प्रकुर्वाणः स्वधर्माच् च्यवते यतिः ॥ ६.२८९ ॥<br>
राजवार्तादि तेषां च भिक्षावार्ता परस्परम् ।<br>
स्नेहपैशुन्यमात्सर्यं सन्निकर्षाद् भविष्यति ॥ ६.२९० ॥<br>
तपोजपैः कृशीभूता व्याधिता वसथार्हकाः ।<br>
वृद्धा ग्रहगृहीताश् च ये चान्ये विकलेन्द्रियाः ॥ ६.२९१ ॥<br>
नीरुजश् च युवा चैव भिक्षुर् नावसथार्हकः ।<br>
वसन्न् आवसथे भिक्षुर् मैथुनं यदि सेवते ।<br>
स दूषयति तत् स्थानं वृद्धान् सम्पीडयेद् अपि ॥ ६.२९२ ॥</p></blockquote>
<p><strong>कपिलस्</strong> तु सहवासम् अनुमोदते ।</p>
<blockquote>
<p>गुरुवृद्धतपस्विन आगतान् अभिवदेत् । चतुर्भुजवत् पश्येत् । करणे यथाशक्ति संविभागशीलतापि प्रशस्ता ।अनुद्वेगकारिभिस् तपस्विभिः समानशीलैः सह संवसेत्<br>
॥ ६.२९३ ॥</p></blockquote>
<p><strong>शौनकः</strong> ।</p>
<blockquote>
<p>शरणं न कुर्यान् न च कारयेत् । कृतं प्रविशेत् । अथ ब्रह्मोपासीत । तच्चित्त एव शयीत । अनिन्दके देवगृहे वा प्रविष्टो यथाकथञ्चिच् छर्वरीं नयेत् जाग्रद् एव सुषुप्तः । आसीनो ऽथाचम्य प्राणायामत्रयं कृत्वा पुनर् आचामेत् । काष्ठारोपितकमण्डलुना रात्राव् आचामेत् दिवा स्रवन्त्या । अभिरुचितं प्रभूतोदकं पुण्यस्थानं न त्यजेत् । न तीर्थलोलुपः ॥ ६.२९४ ॥</p></blockquote>
<p><strong>वायुः</strong> ।</p>
<blockquote>
<p>निशान्ते ऽभ्युद्धृता आपः शुद्धे पात्रे यथाविधि ।<br>
अहोरात्रोषितास् तास् तु त्याज्या मेध्या अपि स्वयम् ॥ ६.२९५ ॥</p></blockquote>
<p>अथ ग्रासवासादिनिमित्तं भिक्षाव् आगते गृहस्थस्य कर्तव्यम् उच्यते । तत्र <strong>वृद्धजाबालिः</strong> ।</p>
<blockquote>
<p>चतुर्वेदो ऽपि यो विप्रः सोमयाजी शतक्रतुः ।<br>
तस्माद् अपि यतिः श्रेष्ठस् तिलमेरुवद् अन्तरम् ॥ ६.२९६ ॥<br>
आसनं शयनं वापि यतिं दृष्ट्वा त्यजेन् न यः ।<br>
स मूढात्मा मृतस् तस्मात् तिर्यग्योनिषु जायते ॥ ६.२९७ ॥<br>
दुर्वृत्ते वा सुवृत्ते वा यतौ निन्दां न कारयेत् ।<br>
यतीनां द्विष्यमाणस् तु नरकं प्रतिपद्यते ॥ ६.२९८ ॥</p></blockquote>
<p><strong>दत्तात्रेयः</strong> ।</p>
<blockquote>
<p>त्रिदण्डरूपधृग् विप्रः साक्षान् नारायणात्मकः ।<br>
यस् तं पूजयते भक्त्या विष्णुस् तेन प्रपूजितः ॥ ६.२९९ ॥<br>
सगुणो निर्गुणो वापि व्रतज्येष्ठो युवापि सः ।<br>
सम्पूज्यो ऽभिक्षुभिर् भिक्षुः स्वधर्मे संस्थितो यतिः ॥ ६.३०० ॥<br>
अष्टाक्षरेण मन्त्रेण नित्यं नारायणात्मना ।<br>
नमस्यो भक्तिभावेन विष्णुरूपी त्रिदण्डधृक् ॥ ६.३०१ ॥<br>
त्रिदण्डं वैष्णवं लिङ्गं विप्राणां मुक्तिसाधनम् ।<br>
निर्वाणं सर्वधर्माणाम् इति वेदानुशासनम् ॥ ६.३०२ ॥<br>
काणादशाक्यपाषण्डैस् त्रयीधर्मो विलोपितः ।<br>
त्रिदण्डधारिणा पूर्वं विष्णुना रक्षिता त्रयी ॥ ६.३०३ ॥</p></blockquote>
<p><strong>जमदग्निः</strong> ।</p>
<blockquote>
<p>शुष्कम् अन्नं पृथक् पाकं यतये यः प्रयच्छति ।<br>
स मूढो नरकं याति तेन पापेन कर्मणा ॥ ६.३०४ ॥<br>
यतिश् च ब्रह्मचारी च पक्वान्नस्वामिनाव् उभौ ।<br>
तयोर् अन्नम् अदत्वा तु भुक्त्वा चान्द्रायणं चरेत् ॥ ६.३०५ ॥<br>
यतिहस्ते जलं दद्याद् भैक्षं दद्यात् पुनर् जलम् ।<br>
तद् भैक्षं मेरुणा तुल्यं तज् जलं सागरोपमम् ॥ ६.३०६ ॥<br>
यतिर् यस्य गृहे भुङ्क्ते तत्र भुङ्क्ते हरिः स्वयम् ।<br>
हरिर् यस्य गृहे भुङ्क्ते तत्र भुङ्क्ते जगत् त्रयम् ॥ ६.३०७ ॥<br>
सञ्चितं यद् गृहस्थस्य पापम् आमरणान्तिकम् ।<br>
निर्दहिष्यति तत् सर्वम् एकरात्रोषितो यतिः ॥ ६.३०८ ॥<br>
अपचन्तं परित्यज्य पचन्तं यस् तु भोजयेत् ।<br>
दैवे कर्मणि पित्र्ये च वृथा तस्य परिश्रमः ॥ ६.३०९ ॥<br>
अदुष्टापतितं साधुं यो यतिं परिवर्जयेत् ।<br>
स तस्य सुकृतं दत्वा दुष्कृतं प्रतिपद्यते ॥ ६.३१० ॥<br>
दुर्वृत्तो वा सुवृत्तो वा मूर्खः पण्डित एव वा ।<br>
काषायदण्डमात्रेण यतिः पूज्यो युधिष्ठिर ॥ ६.३११ ॥</p></blockquote>
<p><strong>अत्रिः</strong> ।</p>
<blockquote>
<p>भैक्षदाता सदा भिक्षोः सलिलं दक्षिणे करे ।<br>
दत्वा भिक्षां प्रयच्छेत पात्रे सव्ये करे स्थिते ॥ ६.३१२ ॥<br>
तृप्त्यर्थं पितृदेवानां तत्प्रदाने ऽम्बु कल्पितम् ।<br>
तदन्नेनैव दत्तेन भवेत् तद् उपपादितम् ॥ ६.३१३ ॥<br>
भैक्षं संस्कृत्य यो दद्याद् विष्णुरूपाय भिक्षवे ।<br>
कृत्स्नां वा पृथिवीं दद्यात् तेन तुल्यं न तद् भवेत् ॥ ६.३१४ ॥<br>
पात्रासनं तथा दण्डं शिक्यं जलपवित्रकम् ।<br>
सन्न्यासिने प्रदायैव गोदानफलम् आप्नुयात् ॥ ६.३१५ ॥<br>
व्याधितानां च भिक्षूणां कुर्याद् आश्रममण्डपम् ।<br>
पथ्याद्यैर् वा परिचरेत् सो ऽनन्तफलम् अश्नुते ॥ ६.३१६ ॥</p></blockquote>
<p><strong>वृद्धजाबालिः</strong> ।</p>
<blockquote>
<p>पृथक्कृता तु या भिक्षा घ्राता मार्जारमूषकैः ।<br>
वातोपवाता शुष्कान्ना मधुमांससमा भवेत् ॥ ६.३१७ ॥<br>
पर्युषिता तु या भिक्षा या च नैवेद्यकल्पिता ।<br>
सा गृह्णतो न दोषाय दाता तु नरकं व्रजेत् ॥ ६.३१८ ॥<br>
भिक्षोः पाणौ जलं दद्याद् भैक्षं दद्यात् पुनर् जलम् ।<br>
सा भिक्षा पर्वतैस् तुल्या तज् जलं सागरोपमम् ।<br>
एवं दत्तं तु यद्ब् हैक्षं तेन तृप्यन्ति देवताः ॥ ६.३१९ ॥</p></blockquote>
<p><strong>जाबालिः</strong> ।</p>
<blockquote>
<p>यतिहस्तगतं द्रव्यं यो गृह्णाति नरः क्वचित् ।<br>
स मूढो नरकं याति तेन पापेन कर्मणा ॥ ६.३२० ॥<br>
त्रिदण्डम् अप्पवित्रं च भैक्षभाजनम् आसनम् ।<br>
सन्न्यासिने ददानो हि गोसहस्रफलं लभेत् ॥ ६.३२१ ॥<br>
पात्रं चतुर्विधं युक्तं यो ददाति त्रिदण्डिने ।<br>
पूरयित्वा हविष्यान्नैर् आत्मानं च निवेदयेत् ॥ ६.३२२ ॥<br>
ये के च नरकस्थाने पच्यन्ते ऽप्य् अतिपापिनः ।<br>
उद्धरंश् चात्मनात्मानं स गच्छेत् परमां गतिम् ॥ ६.३२३ ॥<br>
यावन्ति यतिपात्राणि यावन्त्य् अन्नानि तत्र च ।<br>
तावद्वर्षसहस्राणि स्वर्गलोके महीयते ॥ ६.३२४ ॥</p></blockquote>
<p>**इति यतिधर्मसमुच्चये अहोरात्रक्रिया नाम **</p>
<p><strong>षष्ठं पर्व ॥ ६.३२५ ॥</strong></p>
<p><strong>सप्तमं पर्व</strong></p>
<p><strong>आचारः</strong></p>
<p>अथाचारः । तत्र <strong>मनुः</strong> ।</p>
<blockquote>
<p>अनग्निर् अनिकेतः स्याद् ग्रामम् अन्नार्थम् आश्रयेत् ।<br>
उपेक्षको ऽसञ्चयिको मुनिर् भावसमन्वितः ॥ ७.१ ॥ [म्ध् ६.४३]<br>
कपालं वृक्षमूलानि कुचेलम् असहायता ।<br>
समता चैव सर्वस्मिन्न् एतन् मुक्तस्य लक्षणम् ॥ ७.२ ॥[म्ध् ६.४४]<br>
नाभिनन्देत मरणं नाभिनन्देत जीवितम् ।<br>
कलम् एव प्रतीक्षेत निर्वेशं भृतको यथा ॥ ७.३ ॥ [म्ध् ६.४५]<br>
दृष्टिपूतं न्यसेत् पादं वस्त्रपूतं जलं पिबेत् ।<br>
सत्यपूतां वदेद् वाचं मनःपूतं समाचरेत् ॥ ७.४ ॥ [म्ध् ६.४६]<br>
अतिवादांस् तितिक्षेत नावमन्येत कञ्चन ।<br>
न चैनं देहम् आश्रित्य वैरं कुर्वीत केनचित् ॥ ७.५ ॥ [म्ध् ६.४७]<br>
क्रुध्यन्तं न प्रतिक्रुध्येद् आक्रुष्टः कुशलं वदेत् ।<br>
सप्तद्वारावकीर्णां च न वाचम् अनृतां वदेत् ॥ ७.६ ॥ [म्ध् ६.४८]<br>
अध्यात्मरतिर् आसीनो निरपेक्षो निरामिषः ।<br>
आत्मनैव सहायेन सुखार्थं विचरेद् दिव ॥ ७.७ ॥ [म्ध् ६.४९]<br>
न चोत्पातनिमित्ताभ्यां न नक्षत्राङ्गविद्यया ।<br>
नानुशासनवादाभ्यां भिक्षां लिप्सेत कर्हिचित् ॥ ७.८ ॥ [म्ध् ६.५०]<br>
न तापसैर् ब्राह्मणैर् वा वयोभिर् अपि वा श्वभिः ।<br>
आकीर्णं भिक्षुकैर् वान्यैर् अगारम् उपसंव्रजेत् ॥ ७.९ ॥ [म्ध् ६.५१]<br>
अभिपूजितलाभांस् तु जुगुप्सेतैव सर्वशः ।<br>
अभिपूजितलाभैस् तु यतिर् मुक्तो ऽपि बध्यते ॥ ७.१० ॥ [म्ध् ६.५८] अल्पान्नाभ्यवहारेण रहःस्थेनासनेन च ।<br>
ह्रियमाणानि विषयैर् इन्द्रियाणि निवर्तयेत् ॥ ७.११ ॥ [म्ध् ६.५९]<br>
इन्द्रियाणां निरोधेन रागद्वेषक्षयेण च ।<br>
अहिंसया च भूतानाम् अमृतत्वाय कल्पते ॥ ७.१२ ॥ [म्ध् ६.६०]<br>
अवेक्षेत गतीर् नॄणां कर्मदोषसमुद्भवाः ।<br>
निरये चैव पतनं यातनां च यमक्षये ॥ ७.१३ ॥ [म्ध् ६.६१]<br>
विप्रयोगं प्रियैश् चैव सम्प्रयोगम् अथाप्रियैः ।<br>
जरया चाभिभवनं व्याधिभिश् चोपपीडनम् ॥ ७.१४ ॥ [म्ध् ६.६२]<br>
देहाद् उत्क्रमणं चास्मात् पुनर् गर्भे च सम्भवम् ।<br>
योनिकोटिसहस्रेषु सृतीश् चास्यान्तरात्मनः ॥ ७.१५ ॥ [म्ध् ६.६३]<br>
अधर्मप्रभवं चैव दुःखयोगं शरीरिणाम् ।<br>
धर्मार्थप्रभवं चैव सुखसंयोगम् अक्षयम् ॥ ७.१६ ॥ [म्ध् ६.६४]<br>
सूक्ष्मतां चान्ववेक्षेत योगेन परमात्मनः ।<br>
देहेषु चैवोपपत्तिम् उत्तमेष्व् अधमेषु च ॥ ७.१७ ॥ [म्ध् ६.६५]</p></blockquote>
<p><strong>विष्णुः</strong> ।</p>
<blockquote>
<p>मानावमानौ याव् एतौ प्रीत्युद्वेगकरौ नृणाम् ।<br>
ताव् एव विपरीतार्थौ योगिनः सिद्धिकारकौ ॥ ॥ ७.१८ ॥<br>
मानावमानौ याव् एतौ ताव् एवाहुर् विषामृते ।<br>
अवमानो ऽमृतं तत्र मानस् तु परमं विषम् ॥ ७.१९ ॥</p></blockquote>
<p>उत्तरत्र ।</p>
<blockquote>
<p>यथा चैवावमन्यन्ते जनाः परिवदन्ति च ।<br>
तथा युक्तश् चरेद् योगी सतां धर्मम् अदूषयन् ॥ ७.२० ॥</p></blockquote>
<p>पुनस् <strong>तत्रैव</strong> ।</p>
<blockquote>
<p>सारभूतम् उपासीत येन मुक्तिम् अवाप्नुयात् ।<br>
क्रियान्या बहुधा या तु योगविघ्नकरी हि सा ॥ ७.२१ ॥<br>
काम्यानि यानि कर्माणि प्रतिषिद्धानि यानि च ।<br>
तानि तानि परित्यज्य नित्यं कर्म समाचरेत् ॥ ७.२२ ॥</p></blockquote>
<p><strong>यमः</strong> ।</p>
<blockquote>
<p>यश् चास्य दक्षिणं बाहुं चन्दनेनानुलिम्पति ।<br>
सव्यं वास्य च यस् तक्षेत् समौ ताव् अवधारयेत् ॥ ७.२३ ॥<br>
एवम् अस्य भवेद् भावो नित्यम् एव प्रियाप्रिये ।<br>
इष्टे वा यदि वा द्वेष्ये समः सर्वत्र वर्तयेत् ॥ ७.२४ ॥<br>
समः साधौ च पापे च शत्रौ मित्रे च वै समः ।<br>
शीतोष्णसुखदुःखेषु समः सङ्गविवर्जितः ॥ ७.२५ ॥<br>
न प्रहृष्यति सन्माने नावमाने च कुप्यति ।<br>
रागद्वेषौ समौ यस्य स मुनिः सर्वनिःस्पृहः ॥ ७.२६ ॥<br>
श्रुत्वा स्पृष्ट्वा च दृष्ट्वा च भुक्त्वा घ्रात्वा च यो नरः ।<br>
न हृष्यति ग्लायति वा स विज्ञेयो जितेन्द्रियः ॥ ७.२७ ॥<br>
न पाणिपादचपलो न नेत्रचपलो भवेत् ।<br>
न च वाक्चपलश् च स्याद् इति शिष्टस्य लक्षणम् ॥ ७.२८ ॥</p></blockquote>
<p>तथा ।</p>
<blockquote>
<p>अन्नाच् छुद्धागमाच् छुद्धाद् विशेषरसवर्जितात् ।<br>
निर्मलं जायते सत्त्वं मलिनं मलिनाद् भवेत् ॥ ७.२९ ॥<br>
मांसशोणितसङ्घातं मेदोमज्जास्थिसञ्चयम् ।<br>
नखरोमसमायुक्तं वसाप्रभृतिकर्दमम् ॥ ७.३० ॥<br>
पूर्णं मूत्रपुरीषाभ्यां दुर्गन्धं चर्मबन्धनम् ।<br>
देहो ऽनिलमयं धाम मलाधारम् असारकम् ॥ ७.३१ ॥<br>
चित्रभित्तिप्रतीकाशम् अपां फेनोपमं परम् ।<br>
नित्यानित्यसमायुक्तं रागद्वेषसमुच्चयम् ॥ ७.३२ ॥<br>
एकस्तम्भं नवद्वारं त्रिस्थूणं पाञ्चभौतिकम् ।<br>
प्रीतिप्राकारसंयुक्तं मनःप्रबलनायकम् ॥ ७.३३ ॥<br>
दशेन्द्रियभटाकीर्णं व्याधिश्वापदसेवितम् ।<br>
विशेषविषयाक्रान्तं चेतनाधिष्ठितं पुरम् ॥ ७.३४ ॥<br>
जराशोकसमाविष्टं रोगायतनम् आतुरम् ।<br>
रजस्वलम् अनित्यं च भूतावासम् इमं त्यजेत् ॥ ७.३५ ॥<br>
स्नानं जपं तथा ध्यानं शौचम् आहारलाघवम् ।<br>
य एतत् पञ्चकं कुर्यान् मुक्तो भवति नान्यथा ॥ ७.३६ ॥<br>
पुराणश्रवणाभ्यासं भक्तितो नित्यम् आचरेत् ।<br>
पुराणश्रवणे भक्तिर् मूर्खस्यापि प्रजायते ॥ ७.३७ ॥<br>
भक्त्याविच्छिन्नया मुक्तिस् तस्मात्पौराणम् अभ्यसेत् ।<br>
तदभ्यासात् परं ब्रह्मभावम् आपद्यते मुनिः इति ॥ ७.३८ ॥</p></blockquote>
<p><strong>वसिष्ठः</strong> ।</p>
<blockquote>
<p>परिव्राजकः सर्वभूताभयं दत्वा प्रतिष्ठेत । [वध् १०.१]<br>
तथाप्य् उदाहरन्ति ।<br>
अभयं सर्वभूतेभ्यो दत्वा चरति यो मुनिः ।<br>
तस्यापि सर्वभूतेभ्यो न भयं जातु विद्यते ॥ ७.३९ ॥ [वध् १०.२]<br>
अभयं सर्वभूतेभ्यो ऽदत्वा यस् तु निवर्तते ।<br>
हन्ति जातान् अजातांश् च [द्रव्याणि प्रतिगृह्य च] ॥ ७.४० ॥ [वध् १०.३]<br>
एकाक्षरं परं ब्रह्म प्राणायामः परं तपः ।<br>
उपवासात् परं भैक्षं दया दानाद् विशिष्यते ॥ ७.४१ ॥ [वध् १०.५]</p></blockquote>
<p>तथोत्तरत्र ।</p>
<blockquote>
<p>अव्यक्तलिङ्गो ऽव्यक्ताचारो ऽनुन्मत्त उन्मत्तवेषः ।<br>
अथाप्य् उदाहरन्ति ।<br>
न शब्दशास्त्राभिरतस्य मोक्षो<br>
न लोकचित्तग्रहणे रतस्य ।<br>
न भोजनाच्छादनतत्परस्य<br>
न चैव रम्यावसथप्रियस्य ॥ ७.४२ ॥ [वध् १०.१८–२०]<br>
नाध्येतव्यं न वक्तव्यं न श्रोतव्यं कथञ्चन ।<br>
एतैः पूर्वं सुनिष्पन्नो यतिर् भवति नान्यथा ॥ ७.४३ ॥<br>
पारिव्राज्यं गृहीत्वा तु यः स्वधर्मे न तिष्ठति ।<br>
श्वपदेनाङ्कयित्वा तं राजा राष्ट्रात् प्रवासयेत् ॥ ७.४४ ॥</p></blockquote>
<p>उत्तरत्र।</p>
<blockquote>
<p>लाभपूजानिमित्तं हि व्याख्यानं शिष्यसङ्ग्रहः ।<br>
एते चान्ये च बहवः प्रपञ्चाः कुतपस्विनाम् ॥ ७.४५ ॥<br>
ध्यानं शौचं तथा भिक्षा नित्यम् एकान्तशीलता ।<br>
भिक्षोश् चत्वारि कर्माणि पञ्चमं नोपपद्यते ॥ ७.४६ ॥<br>
अत्रात्मव्यतिरेकेण द्वितीयं यदि पश्यति ।<br>
ततः शास्त्राण्य् अधीयन्ते श्रूयते ग्रन्थविस्तरः ॥ ७.४७ ॥<br>
अग्निं आत्मनि संस्थाप्य द्विजः प्रव्रजितो भवेत् ।<br>
वेदाभ्यासपरो नित्यम् आत्मविद्यापरायणः ॥ ७.४८ ॥<br>
संसेव्य चाश्रमान् सर्वान् जितक्रोधो जितेन्द्रियः ।<br>
ब्रह्मलोकम् अवाप्नोति वेदशास्त्रार्थविद् द्विजः ।<br>
आश्रमेषु तु सर्वेषु प्रोक्तः प्राणान्तिको विधिः ॥ ७.४९ ॥</p></blockquote>
<p><strong>शातातपः</strong> ।</p>
<blockquote>
<p>आरूढो नैष्ठिकं धर्मं यस् तु प्रच्यवते यतिः ।<br>
प्रायश्चित्तं न पश्यामि येन शुद्ध्येत् स आत्महा ॥ ७.५० ॥<br>
पारिव्राज्यं गृहीत्वा तु गृहस्थो यो भवेत् पुनः ।<br>
षष्टिर् वर्षसहस्राणि विष्ठायां जायते कृमिः ॥ ७.५१ ॥<br>
इह पूर्वं प्रतिज्ञाय सन्न्यासं न करोति यः ।<br>
मिथ्यावचनदग्धो ऽसौ सो ऽन्धे तमसि मज्जति ॥ ७.५२ ॥<br>
यस् तु प्रव्रजितो भूत्वा पुनः सेवेत मैथुनम् ।<br>
षष्टिर् वर्षसहस्राणि विष्ठायां जायते कृमिः ॥ ७.५३ ॥<br>
शून्यागारेषु घोरेषु भवत्य् आखुः सुदारुणः ।<br>
सो ऽचिराज् जायते गर्भे श्वा स्याद् द्वादशजन्मसु ॥ ७.५४ ॥<br>
भासो विंशतिवर्षाणि नववर्षाणि सूकरः ।<br>
अपुष्पो विफलो वृक्षो जायते कण्टकावृतः ॥ ७.५५ ॥<br>
ततो दावाग्निना दग्धः स्थाणुर् भवति कामुकः ।<br>
ततो वर्षशतान्य् अष्टौ द्वे च तिष्ठत्य् अचेतनः ॥ ७.५६ ॥<br>
पूर्णे वर्षसहस्रे तु जायते ब्रह्मराक्षसः ।<br>
क्षुत्पिपासापरिश्रान्तः क्रव्यादो रुधिराशनः ।<br>
क्रमेण लभते मोक्षं कुलस्योत्सादनेन च ॥ ७.५७ ॥<br>
सन्न्यासं पातयेद् यस् तु पतितः सन्न्यसेच् च यः ।<br>
सन्न्यासविघ्नकर्ता च त्रयस् ते पतिताः स्मृताः ॥ ७.५८ ॥<br>
बिन्दुला नाम चण्डालाः परिव्राजकरूपिणः ।<br>
तेषां जातान्य् अपत्यानि चण्डालैः सह वासयेत् ॥७.५९ ॥</p></blockquote>
<p><strong>हारीतः</strong> ।</p>
<blockquote>
<p>विधिना बुद्धिपूर्वेण यः सन्न्यस्य गृही भवेत् ।<br>
स एवारूढपतितः सर्वधर्मबहिष्कृतः ॥ ७.६० ॥<br>
पारिव्राज्यं परित्यज्य गृहस्थो यो भवेत् पुनः ।<br>
षष्टिर् वर्षसहस्राणि विष्ठायां जायते कृमिः ॥ ७.६१ ॥</p></blockquote>
<p>इत्यादिपरं <strong>शातातपेय</strong>पाठवत् ।</p>
<blockquote>
<p>आरूढपतितो हन्याद् दश पूर्वान् दशापरान् ।<br>
तान् एव तारयेद् विप्रो यतिः सम्यग् व्यवस्थितः ॥ ७.६२ ॥<br>
तस्मात् सर्वप्रयत्नेन त्रिदण्डं धारयेद् यतिः ।<br>
नेह भूयः स जायेत यतिधर्मस्य पालनात् ॥ ७.६३ ॥<br>
सर्वेषाम् आश्रमाणां तु त्रिदण्डी ह्य् उत्तमाश्रमी ।<br>
स एवास्य नमस्यः स्याद् भक्त्या सन्मार्गवर्तिनः ॥ ७.६४ ॥<br>
त्रिदण्डरूपधृग् विप्रः साक्षान् नारायणात्मकः ।<br>
यस् तं पूजयते भक्त्या विष्णुस् तेन प्रपूजितः ॥ ७.६५ ॥<br>
अष्टाक्षरेण मन्त्रेण नित्यं नारायणात्मना ।<br>
नमस्यो भक्तिभावेन विष्णुरूपी त्रिदण्डधृक् ॥ ७.६६ ॥<br>
एवं वः कथितो विप्राः सन्मार्गो ऽयं सनातनः ।<br>
प्राप्ते कलियुगे घोरे इतो ऽन्ये क्षुद्रलिङ्गिनः ॥ ७.६७ ॥<br>
सम्भविष्यन्ति ते सर्वे गौतमाग्निविदीपिताः ।<br>
वेदार्थं चान्यथा सर्वं प्रवक्ष्यन्ति कलौ युगे ॥ ७.६८ ॥<br>
नग्नाः प्रच्छन्नबौद्धाश् च विनिन्दन्ति त्रयीमयम् ।<br>
रात्रौ वेदरहस्यानि पठिष्यन्त्य् अल्पमेधसः ॥ ७.६९ ॥<br>
भक्षयिष्यन्ति शूद्रान्नं वयं मुक्ता इति स्थिताः ।<br>
अन्यान् अपि स्वधर्मस्थान् प्रेरयिष्यन्ति ते कलुअ ॥ ७.७० ॥<br>
एकवेणुं समाश्रित्य जीवन्ति बहवो द्विजाः ।<br>
नरके रौरवे घोरे कर्मत्यागात् पतन्ति ते ॥ ७.७१ ॥<br>
तस्मात् तान् नालपेत् प्राज्ञो न निरीक्षेत वापि तान् ।<br>
आलोकने च तेषां तु शुध्यते भानुदर्शनात् ॥ ७.७२ ॥<br>
नग्नं वानुपनीतं वा यः श्राद्धे भोजयेद् द्विजम् ।<br>
रेतोमूत्रपुरीषाणि स पितृभ्यः प्रयच्छति ॥ ७.७३ ॥<br>
प्रेरणाद् अथ वा लोभाद् एकदण्डं समाश्रितः ।<br>
भूयो निर्वेदम् आपन्नस् त्रिदण्डं धारयेद् बुधः ॥ ७.७४ ॥</p></blockquote>
<p><strong>पराशरः</strong> ।</p>
<blockquote>
<p>द्वाव् इमौ पुरुषौ यातो भित्त्वा वै सूर्यमण्डलम् ।<br>
परिव्राड् योगयुक्तश् च रणे चाभिमुखो हतः ॥ ७.७५ ॥<br>
सन्न्यस्तं तं द्विजं दृष्ट्वा स्थानाच् चलति भास्करः ।<br>
एष मे मण्डलं भित्त्वा परं ब्रह्माधिगच्छति ॥ ७.७६ ॥</p></blockquote>
<p><strong>कात्यायनः</strong> ।</p>
<blockquote>
<p>कामक्रोधादिकान् दोषान् वर्जयेद् यावदायुषम् ।<br>
एवं संवर्तयन् नित्यं ब्रह्म सम्पद्यते यतिः ॥ ७.७७ ॥</p></blockquote>
<p><strong>उशनाः</strong> ।</p>
<blockquote>
<p>त्यक्तसङ्गो जितक्रोधो लघ्वाहारो जितेन्द्रियः ।<br>
पिधाय बुद्ध्या द्वाराणि मनो ध्याने निवेशयेत् ॥ ७.७८ ॥</p></blockquote>
<p><strong>व्यासः</strong> ।</p>
<blockquote>
<p>यत् पूर्वम् अभिनिर्दिष्टम् आत्मज्ञानं मया पुरा ।<br>
तत् सर्वं यत्नतो ऽभ्यस्येत् सर्ववित् सङ्गवर्जितः ॥ ७.७९ ॥<br>
लोकयात्रां प्रयत्नेन वर्जयेद् आत्मचिन्तकः ।<br>
नानोपनिषदो यत्नाद् अभ्यस्येन् मुक्तिहेतुकीः ॥ ७.८० ॥</p></blockquote>
<p><strong>आपस्तम्बः</strong> ।</p>
<blockquote>
<p>अथ परिव्राजकः । अत एव ब्रह्मचर्यात् परिव्रजति । तस्योपदिशन्ति । अनग्निर् अनिकेतः स्याद् अशर्माशरणो मुनिः । स्वाध्याय एवोत्सृजमानो वाचं ग्रामे प्राणवृत्तिं प्रतिलभ्यानिहो ऽनमुत्रश् चरेत् ॥ ७.८१ ॥ [अप्ध् २.२१.७–१०]</p></blockquote>
<p><strong>बृहस्पतिः</strong> ।</p>
<blockquote>
<p>आत्यन्तिकं ब्रह्मचर्यम् आश्रमत्रयवासिनाम् ।<br>
स्वदारनियमाद् एव गृहस्थो ब्रह्मचर्यवान् ॥ ७.८२ ॥</p></blockquote>
<p>उत्तरत्र ।</p>
<blockquote>
<p>न ज्ञातिपुत्रमित्रादीन् न प्रशस्तान् द्विजातिषु ।<br>
देशान्तरे ऽपि तान् दृष्ट्वा न च तैः सह संविशेत् ।<br>
अवश्यं भाविनी तत्र रागद्वेषादिषु स्थितिः ॥ ७.८३ ॥</p></blockquote>
<p>तथैव ।</p>
<blockquote>
<p>न तीर्थवासी नित्यं स्यान् नोपवासपरो यतिः ।<br>
न चाध्यापनशीलः स्यान् न व्याख्यानपरो भवेत् ॥ ७.८४ ॥</p></blockquote>
<p><strong>शङ्खः</strong> ।</p>
<blockquote>
<p>चन्दनेनोक्षितं बाहुं वास्यैकं वापि तक्षतः ।<br>
कल्याणं वाप्य् अकल्याणं तयोर् अपि न चिन्तयेत् ।<br>
सर्वभूतहितो मैत्रः समलोष्ठाश्मकाञ्चनः ॥ ७.८५ ॥</p></blockquote>
<p><strong>लिखितः</strong> ।</p>
<blockquote>
<p>नानध्यात्मग्रन्थरतिर् न च ज्यौतिषिको भवेत् ।<br>
न व्याधिविषवेतालांश् चिकित्सेद् धर्मतो ऽपि च ॥ ७.८६ ॥<br>
न शिष्यसङ्ग्रहं कुर्यान् न स्वविद्यां प्रकाशयेत् ।<br>
संस्कृतां न वदेद् वाणीं बालवन् मूकवच् चरेत् ॥ ७.८७ ॥</p></blockquote>
<p>उत्तरत्र ।</p>
<blockquote>
<p>सन्न्यस्य यतिधर्मांश् च कुर्वाणो वत्सरत्रयम् ।<br>
योगनिष्ठः सदा भूत्वा मोक्षं प्रेत्य स विन्दति ॥ ७.८८ ॥<br>
तस्माद् ऐश्वर्यम् आकाङ्क्षेत् तद् विष्णोः परमं पदम् ।<br>
कैवल्याश्रमम् आसाद्य चरेद् दिनम् अपि द्विजः ॥ ७.८९ ॥</p></blockquote>
<p><strong>शङ्खलिखितौ</strong> ।</p>
<blockquote>
<p>भैक्षवृत्तिर् असंविभागरुचिर् अभिशस्तपतितवर्जं निन्दकोपहतान्नजीवी कौपीनाच्छादनमात्रावरणपरितुष्टः परिपक्वकषायः कालकाङ्क्षी सदायुक्त आत्मरतिर् असन्निधानशीलः कुहककल्कदम्भवर्जितः सदा नैकग्रामवासी सङ्गदोषान् परित्यज्य पर्यटनशीलः स्यात् । आत्मज्ञानविवेकार्थकुशल ऊर्ध्वं वार्षिकाभ्यां नैकस्थानवासाभिरुचिर् उद्धृताभिर् अद्भिर् मूत्रपुरीषशौचाचमनादि कुर्यात्<br>
॥ ७.९० ॥</p></blockquote>
<p>तथा ।</p>
<blockquote>
<p>वाग्बाणान् दुर्जनैर् मुक्तान् सहते यो न कुप्यति ।<br>
भावेन च सुसंहृष्टः स दमस् तस्य बुद्धिजः ॥ ७.९१ ॥<br>
शीतोष्णादीनि च द्वन्द्वान् दुर्जनप्रहितानि च ।<br>
यथा धारयते बुद्ध्या सा तितिक्षा क्षमा स्मृता ॥ ७.९२ ॥<br>
इष्टानिष्टेषु भूतेषु व्यसनाभ्युदयेषु च ।<br>
उपशान्तः परां प्रज्ञां प्राप्तः शमदमात्मकः ॥ ७.९३ ॥<br>
तपोज्ञानदमैश्वर्यैः सर्वदा यो न कुप्यति ।<br>
वाग्बाणाभिहतस् तीक्ष्णैर् धीरः सो ऽत्र न मुह्यति ॥ ७.९४ ॥<br>
यो यतिर् मृदुभावेन मोक्षधर्मं चरेद् इह ।<br>
भवबन्धं विहायाशु सो ऽमृतत्वाय कल्पते ॥ ७.९५ ॥</p></blockquote>
<p>तथैव ।</p>
<blockquote>
<p>चातुर्वर्ण्यं चरेद् भैक्षं पतितेषु च वर्जयेत् ।<br>
नियतेन्द्रियवाक्चक्षुः पूर्वं पूर्वं विवर्जयेत् ॥ ७.९६ ॥</p></blockquote>
<p><strong>वृद्धदक्षः</strong> ।</p>
<blockquote>
<p>वाग्दण्डो ऽथ मनोदण्डः कर्मदण्डस् तथापरः ।<br>
एतैर् दण्डैस् तु दण्डी स्यान् न तु वैणवधारणात् ॥ ७.९७ ॥<br>
वाग्दण्डो मौनसंयोगः कर्मदण्डस् त्व् अहिंसनम् ।<br>
मनसः स तु दण्डः स्यात् प्राणायमस्य धारणम् ॥ ७.९८ ॥</p></blockquote>
<p><strong>कपिलः</strong> ।</p>
<blockquote>
<p>स्वस्त्याशिषं वर्जयेत् । शरणं न कुर्यान् न कारयेत् । कृतं प्रविशेत् । अथ ब्रह्मोपासीत । तच्चित्त एव शयीत । अनिन्दके देवगृहे वा प्रविष्टो यथा कथञ्चिच् छर्वरीं नयेत् जाग्रद् एव सुषुप्तः । आसीनो ऽथाचम्य प्राणायामत्रयं कृत्वा पुनर् आचामेत् । काष्ठारोपितकमण्डलुना रात्राव् आचामेत् दिवा स्रवन्त्या । अभिरुचितं प्रभूतोदकं पुण्यस्थानं न त्यजेत् । न लोलुपो नेतिहासपुराणव्याख्यानपरः ॥ ७.९९ ॥</p></blockquote>
<p>उत्तरत्र ।</p>
<blockquote>
<p>निर्जन्तुकैः स्वपतितैर् इन्धनैर् असहिष्णुर् अग्निम् इन्धीत । बीजशून्यमूलफलभक्षणे न दोषः । चेतनाचेतनम् अल्पप्रयोजनाय न द्रुह्येत् । कमण्डलुजलपवित्रकुसीद-तैजसादिसङ्ग्रहे न दोषः । कोपितो ऽपि न कुप्येत् । तोषितो ऽपि न तुष्येत् । मर्तुं नेच्छेन् न जीवितुं वा । अदग्धं पात्रं न त्यजेत् । शौचार्थं पूतिकाकरणात् क्षणम् अपि सद्यः सन्निहितोदके जपनीयं जपेत् । ततश् चतुर्भुजं चिन्तयेत् । नैकदेवतापक्षपातित्वं दर्शयेत् । सन्निकृष्टं साश्रयं शरणं सन्त्यजेत् । सुरूपां स्त्रियं दृष्ट्वा न क्वचित् प्रेक्षेत । सङ्कोचयेद् अक्षिणी । ॐ इति नैव कम्पयेत् ॥ ७.१०० ॥</p></blockquote>
<p>तथैव ।</p>
<blockquote>
<p>सर्वेन्द्रियाणां सङ्कोचो दृष्टादृष्टकरो यतेः ।<br>
अप्रमत्तेन कर्तव्यः सुखम् अत्यन्तम् इच्छता ॥ ७.१०१ ॥<br>
गीतानां गानशीलस्य प्राणायामपरस्य च ।<br>
नैवोक्षन्ति च पापानि जन्मान्तरकृतान्य् अपि ॥ ७.१०२ ॥</p></blockquote>
<p><strong>क्रतुः</strong> ।</p>
<blockquote>
<p>बीजघ्नं तैजसं पात्रं शुक्लोत्सर्गः सिताम्बरम् ।<br>
दिवास्वापो वृथाजल्पो यतीनां पतनानि षट् ॥ ७.१०३ ॥<br>
चिरस्थितानि द्रव्याणि सञ्चयादीनि सर्वदा ।<br>
तृणमृद्दारुतोयाश्मपत्रमूलफलानि च ।<br>
अप्रयुक्तं न गृह्णीत प्रयुक्तं न च सञ्चयेत् ॥ ७.१०४ ॥<br>
दासीदासं गृहं यानं गोभूधान्यधनं रसम् ।<br>
प्रतिगृह्याप्रतिग्राह्यं हन्यात् कुलशतद्वयम् ॥ ७.१०५ ॥</p></blockquote>
<p><strong>वृद्धजाबालिः</strong> ।</p>
<blockquote>
<p>आतिथ्यश्राद्धयज्ञेषु देवयात्रोत्सवादिषु ।<br>
कुतूहलेषु सर्वेषु न गच्छेद् यतिर् आत्मवान् ॥ ७.१०६ ॥</p></blockquote>
<p>उत्तरत्र ।</p>
<blockquote>
<p>यस् तु दानपरो भिक्षुर् वस्त्रादीनां च सङ्ग्रही ।<br>
उभौ तौ मन्दबुद्धित्वात् पूतीनरकपातिनौ ॥ ७.१०७ ॥</p></blockquote>
<p><strong>दत्तात्रेयः</strong> ।</p>
<blockquote>
<p>आदाय वैष्णवं लिङ्गं यस् तु त्यजति मूढधीः ।<br>
स याति नरकं घोरं तीव्रं सङ्कटदारुणम् ॥ ७.१०८ ॥</p></blockquote>
<p><strong>देवलः</strong> ।</p>
<blockquote>
<p>तुल्यारिमित्रो निष्परिग्रहो ब्रह्मचारी मङ्गल्यव्यवहारो संस्कारो जीवशिक्षारत्नधनधान्यविषयोपभोगसम्पर्केर्ष्यादर्पमायामोहहर्ष-विरोधविस्मयविवादत्रासवितर्कादिवर्जनम् इति यतिधर्माः ॥ ७.१०९ ॥<br>
आहारम् औषधं चैव सद्गृहस्थगृहे यतिः ।<br>
प्रत्यहं चैव भिक्षेत यथा शेषं न तिष्ठति ॥ ७.११० ॥<br>
आहारम् औषधं चैव तत्कालार्थाधिकं यतिः ।<br>
आत्मार्थं धारयेन् मोहान् नरकं प्रतिपद्यते ॥ ७.१११ ॥<br>
आददीत प्रवृत्तेभ्यः साधुभ्यो धर्मसाधनम् ।<br>
नाददीत निवृत्तेभ्यः प्रमादाद् अपि किञ्चन ॥ ७.११२ ॥</p></blockquote>
<p><strong>गर्गः</strong> ।</p>
<blockquote>
<p>सर्वधर्मान् परित्यज्य यतिधर्मं समाश्रयेत् ।<br>
यतिधर्मात् परिभ्रष्टो न धर्मफलम् अश्नुते ॥ ७.११३ ॥</p></blockquote>
<p><strong>वृद्धवसिष्ठः</strong> ।</p>
<blockquote>
<p>पुष्पमूलफलपाटनाग्रच्छेदनमधुमांसदानादानानि वर्जयेत् ॥ ७.११४ ॥</p></blockquote>
<p><strong>मेधातिथिः</strong> ।</p>
<blockquote>
<p>त्रिदण्डं कुण्डिकां शिक्यं भैक्षभाजनम् आसनम् ।<br>
कौपीनाच्छादनं वासः षड् एतानि परिग्रहः ॥ ७.११५ ॥<br>
स्थावरं जङ्गमं बीजं तैजसं विषम् आयुधम् ।<br>
षड् एतानि न गृह्णीयाद् यतिर् मूत्रपुरीषवत् ॥ ७.११६ ॥<br>
भिक्षाटनं जपः स्नानं ध्यानं शौचं सुरार्चनम् ।<br>
कर्तव्यानि षड् एतानि सर्वदा नृपदण्डवत् ॥ ७.११७ ॥<br>
रसज्ञानं क्रियावादो ज्योतिषं क्रयविक्रयौ ।<br>
विविधानि च शिल्पानि वर्जयेत् परदारवत् ॥ ७.११८ ॥<br>
नटादिप्रेक्षणं द्यूतं प्रमदां सुहृदस् तथा ।<br>
भक्ष्यभोज्यम् उदक्यां च षण् ण पश्येत् पुरीषवत् ॥ ७.११९ ॥<br>
स्कन्धावारे पुरे सार्थे खले गोष्ठे तथा गृहे ।<br>
न वसेत यतिः षट्सु स्थानेष्व् एतेषु कर्हिचित् ॥ ७.१२० ॥<br>
रात्र्यध्वानं च यानं च स्त्रीकथा लौल्यम् एव च ।<br>
मञ्चकं शुक्लवस्त्रं च यतीनां पतनानि षट् ॥ ७.१२१ ॥<br>
रागद्वेषौ मदं मानं दम्भं द्रोहं परात्मसु ।<br>
षड् एतानि यतिर् नित्यं मनसापि न चिन्तयेत् ॥ ७.१२२ ॥<br>
आसनं पात्रलोपश् च सञ्चयः शिष्यसङ्ग्रहः ।<br>
दिवास्वापो वृथाजल्पो यतेर् बन्धकराणि षट् ॥ ७.१२३ ॥<br>
एकाहात् परतो ग्रामे पञ्चाहात् परतः पुरे ।<br>
वर्षाभ्यो ऽन्यत्र यत् स्थानम् उक्तं तद् दुष्टम् आसनम् ॥ ७.१२४ ॥<br>
उक्तानां यतिपात्राणाम् एकस्यापि न सङ्ग्रहः ।<br>
भिक्षोर् भैक्षभुजश् चापि पात्रलोपः स उच्यते ॥ ७.१२५ ॥<br>
पात्रस्यापि त्रिदण्डादेर् द्वितीयस्य परिग्रहः ।<br>
कालान्तरोपभोगार्थं सो ऽपि स्याद् द्रव्यसञ्चयः ॥ ७.१२६ ॥<br>
शुश्रूषालाभपूजार्थं यशो ऽर्थं वा परिग्रहः ।<br>
शिष्याणां न तु कारुण्यात् स ज्ञेयः शिष्यसङ्ग्रहः ॥ ७.१२७ ॥<br>
विद्या दिवा प्रकाशत्वाद् अविद्या रात्रिर् उच्यते ।<br>
विद्याभ्यासप्रमादो यः स दिवास्वाप उच्यते ॥ ७.१२८ ॥<br>
आध्यात्मिकां कथां मुक्त्वा भिक्षायात्रां सुरस्तुतिम् ।<br>
अनुग्रहं पथिप्रश्नं वृथाजल्पो ऽन्य उच्यते ॥ ७.१२९ ॥<br>
अजिह्वः षण्ढकः पङ्गुर् अन्धो बधिर एव च ।<br>
मुग्धः स उच्यते भिक्षुः षड्भिर् एतैर् न संशयः ॥ ७.१३० ॥<br>
इदं मृष्टम् इदं नेति यो ऽश्नन्न् अपि न सज्जते ।<br>
इदं तीक्ष्णम् इदं स्वादु तम् अजिह्वं प्रचक्षते ॥ ७.१३१ ॥<br>
अद्यजातां यथा नारीं तथा षोडशवार्षिकीम् ।<br>
शतवर्षां च यो दृष्ट्वा निर्विकारः स षण्ढकः ॥ ७.१३२ ॥<br>
भिक्षार्थम् अटनं यस्य विण्मूत्रकरणाय च ।<br>
योजनान् न परं याति य सदा पङ्गुर् एव सः ॥ ७.१३३ ॥<br>
तिष्ठतो व्रजतो वापि यस्य चक्षुर् न दूरगम् ।<br>
चतुर्युगाद् भयं मुक्त्वा परिव्राट् सो ऽन्ध उच्यते ॥ ७.१३४ ॥<br>
हिताहितं मनोरामं वचः शोकावहं च यत् ।<br>
श्रुत्वा यो न शृणोतीव बधिरः स तु कीर्तितः ॥ ७.१३५ ॥<br>
सन्निधौ परकीयाणां समौनो ऽविकलेन्द्रियः ।<br>
सुप्तवद् वर्तते यो ऽपि स भिक्षुर् मुग्ध उच्यते ॥ ७.१३६ ॥<br>
श्रद्धया परयोपेतः परमात्मपरायणः ।<br>
स्थूलसूक्ष्मशरीराभ्यां मुच्यते दशषट्कवित् ॥ ७.१३७ ॥</p></blockquote>
<p>जमदग्निः ।</p>
<blockquote>
<p>धान्यवृक्षलतावल्लीः स्थावरं जङ्गमं तथा ।<br>
उत्पाटयेद् यो मूढात्मा नरकं प्रतिपद्यते ॥ ७.१३८ ॥<br>
एकान्नी द्विप्रती चैव भैक्षजीवस् त्रिसङ्ग्रही ।<br>
चत्वारः पतिता ह्य् एते यतयो नात्र संशयः ॥ ७.१३९ ॥<br>
ताम्बूलाभ्यञ्जने चैव कांस्यपात्रे च भोजनम् ।<br>
यतिश् च ब्रह्मचारी च विधवा च विवर्जयेत् ॥ ७.१४० ॥<br>
द्वे एते समवीर्ये तु सुरा ताम्बूलम् एव च ।<br>
तस्मात् सर्वप्रयत्नेन ताम्बूलं वर्जयेद् यतिः ॥ ७.१४१ ॥</p></blockquote>
<p><strong>शौनकः</strong> ।</p>
<blockquote>
<p>न स्वगुणं कीर्तयेत् । त्रासितो ऽपि न कुप्येत् । पूजितो ऽपि न मुदं व्रजेत् । त्रिषवणं दण्डवत् स्नानम् आचरेत् । तथा न लङ्घयेत नदीं न बाहुभ्यां तरेत् । मृत्युं जीवितं वा न काङ्क्षेत् । रात्रौ न चरेत् सन्ध्ययोश् च । ताम्बूलभक्षणं वर्जयेत् । अभ्यङ्गं द्विरन्नं न लिप्सेत । आतिथ्यश्राद्धयज्ञेषु देवयात्रोत्सवेषु न गच्छेत् । सार्थसमवायेषु वानप्रस्थगृहस्थाभ्यां प्रीतिं च वर्जयेत् ॥ ७.१४२ ॥</p></blockquote>
<p><strong>पैठीनसिः</strong> ।</p>
<blockquote>
<p>स्थूयमानो न तुष्येत । निन्द्यमानो न कुप्येत् । समम् एव वर्तेत विद्यया तपसा च तद् उभयं प्राप्येति ॥ ७.१४३ ॥</p></blockquote>
<p><strong>सत्यकामः</strong> ।</p>
<blockquote>
<p>सर्वधर्मान् परित्यज्य मोक्षधर्मं समाश्रयेत् ।<br>
मोक्षधर्मात् परिभ्रष्टः संस्कारं प्रतिपद्यते ॥ ७.१४४ ॥<br>
नादृष्टां भूमिम् आतिष्ठेन् नासूर्यं मार्गम् आव्रजेत् ।<br>
न हिंस्यात् सर्वभूतानि कर्मणा मनसा गिरा ॥ ७.१४५ ॥</p></blockquote>
<p>**इति यतिधर्मसमुच्चये आचारो नाम **</p>
<p><strong>सप्तमं पर्व॥</strong></p>
<p><strong>अष्टमं पर्व</strong></p>
<p><strong>लिङ्गधर्मप्रायश्चित्तविधिः</strong></p>
<p>अथ लिङ्गधर्मा वपनादयः सप्रायश्चित्ता उच्यन्ते । तत्र <strong>शौनकः</strong> ।</p>
<blockquote>
<p>शिखावर्जम् ऋतुसन्धिषु वापयेत् । न रोमाणि वापयेत् ॥ ८.१ ॥</p></blockquote>
<p><strong>देवलः</strong> ।</p>
<blockquote>
<p>ऊर्ध्वं सितचतुर्दश्याः प्रतिपत्तो ऽधरा तिथिः ।<br>
ऋतुसन्धिः स विज्ञेयो वपनं तत्र कारयेत् ॥ ८.२ ॥</p></blockquote>
<p><strong>लिखितः</strong> ।</p>
<blockquote>
<p>ऋतुसन्धिषु सर्वत्र चातुर्मास्यान्तरं विना ।<br>
पौर्णमास्यां शिखावर्जं मुण्डयेत शिरो यतिः ॥ ८.३ ॥<br>
अलाभे व्याधिपीडायां राजचोराद्युपद्रवे ।<br>
वापयेत् पौर्णमास्यादि यावत् स्यात् कृष्णपञ्चमी ॥ ८.४ ॥</p></blockquote>
<p>ऋतुसन्धिकालः सितचतुर्दश्या ऊर्ध्वं प्रतिपद्यधरा तिथिः या सा ज्ञेया । अपरपक्षादि-प्रतिपत्पञ्चदश्योः सन्धिमदहोरात्रं यत् तस्मिन् वपनं कुर्याद् इत्य् अर्थः ॥ ८.५ ॥</p>
<p><strong>देवलः</strong> ।</p>
<blockquote>
<p>चातुर्मास्यानन्तरं केशश्मश्रूण्य् अपनयेत् नाधोरोमाणि ॥ ८.६ ॥</p></blockquote>
<p><strong>मनुः</strong> ।</p>
<blockquote>
<p>कृत्तकेशनखश्मश्रुः पात्री दण्डी कुसुम्भवान् ।<br>
विचरेन् नियतो नित्यं सर्वभूतान्य् अपीडयन् ॥ ८.७ ॥ [म्ध् ६.५२]</p></blockquote>
<p><strong>देवलः</strong> ।</p>
<blockquote>
<p>मौण्ड्यं शिखाविकल्पो वा यदि लुम्पेत् प्रमादतः ।<br>
प्राजापत्येन कृच्छ्रेण शुध्यते नात्र संशयः ॥ ८.८ ॥</p></blockquote>
<p><strong>गालवः</strong> ।</p>
<blockquote>
<p>त्रिस्थानलोमवपनं कृत्वा प्राजापत्यं कृत्वा प्राणायामशतं कुर्यात् ॥ ८.९ ॥</p></blockquote>
<p><strong>जमदग्निः</strong> ।</p>
<blockquote>
<p>कक्षोपस्थादिवपने प्रायश्चित्ती भवेद् यतिः ।<br>
प्राजापत्यत्रयं कृत्वा प्राणायामशतानि च ॥ ८.१० ॥</p></blockquote>
<p>इदं कक्षोपस्थादिवपनसमुच्चये प्रायश्चित्तम् । <strong>मेधातिथिः</strong> ।</p>
<blockquote>
<p>कक्षोपस्थशिखावर्जम् ऋतुसन्धिषु वापयेत् ।<br>
न त्रैमुण्ड्यम् अतिक्रामेद् भिक्षुः संवत्सरे क्वचित् ॥ ८.११ ॥<br>
वपनानन्तरं स्नात्वा मृद्भिर् द्वादशभिर् यतिः ।<br>
प्राणायामत्रयं कृत्वा वारुणीभिश् च मार्जयेत् ॥ ८.१२ ॥<br>
स्नात्वोत्तीर्य च शेषेण जङ्घाशौचं मृदम्भसा ।<br>
अपवित्रीकृतो भिक्षुः कौपीनस्राविवारिणा ॥ ८.१३ ॥<br>
कुर्यान् मूत्रपुरीषे चेद् द्विगुणं स्नानम् आचरेत् ।<br>
मुहूर्तद्वयम् अस्नात्वा पिबन् खादंश् च षड्गुणम् ॥ ८.१४ ॥<br>
गृहीतं यदि दण्डाद्यम् अविनष्टं तु न त्यजेत् ।<br>
समुद्रं गच्छ स्वाहेति विनष्टं प्रक्षिपेज् जले ॥ ८.१५ ॥<br>
प्रक्षिप्य चान्यद् आदद्याद् गायत्र्या प्रणवेन वा ।<br>
तच् छं योर् इत्य् उपवीतम् अब्लिङ्गाभिः कमण्डलुम् ॥ ८.१६ ॥<br>
कुण्डिकाम् इषुमात्रोर्ध्वां निक्षिपेच् च विहायसि ।<br>
सोदकां रज्जुसंलग्नाम् अन्यथा दुष्यते यतिः ॥ ८.१७ ॥<br>
अरण्ये त्रीन् इषुक्षेपान् त्रिदण्डेन विना व्रजेत् ।<br>
न दुष्येद् दुष्यति ग्रामे गृहाद् गृहम् अपि व्रजन् ॥ ८.१८ ॥</p></blockquote>
<p>तथा ।</p>
<blockquote>
<p>प्रगृहीतान् त्रिदण्डादीन् अविनष्टान् यदि त्यजेत् ।<br>
एकरात्रोषितः कुर्यात् प्राणायामशतानि च ॥ ८.१९ ॥</p></blockquote>
<p><strong>गालवः</strong> ।</p>
<blockquote>
<p>विद्यमानेन जलपवित्रेणाचमनतर्पणोपस्थानानि न करोति यः तस्य सर्वं निष्फलं भवेत् । तस्य प्रायश्चित्तं विधीयते । प्राणायामांस् त्रिशतं कृत्वा जपेत् त्रिकशतत्रयम् इति । जलपवित्रं विनापः प्राश्य दश प्राणायामान् धारयेत् ॥ ८.२० ॥</p></blockquote>
<p><strong>अत्रिः</strong> ।</p>
<blockquote>
<p>गन्धवर्णरसैर् दुष्टम् अस्वच्छं केशदूषितम् ।<br>
विना वस्त्रं पिबन्न् अम्भः प्राणायामान् दशाचरेत् ॥ ८.२१ ॥</p></blockquote>
<p>तत्र ।</p>
<blockquote>
<p>उद्धृतासु स्रवन्तीषु ह्रदेषु विमलेषु च ।<br>
वस्त्रपूता न कर्तव्या आपः शुद्धा इति श्रुतिः ॥</p></blockquote>
<p>इति <strong>तेनैव</strong> पूर्वम् एव परिहृतम् [सेए ६.४४] ॥ ८.२२ ॥</p>
<p><strong>गालवः</strong> ।</p>
<blockquote>
<p>जलपवित्रादानं बन्धनं च प्रणवेन कुर्यात् । त्रिदण्डजलपवित्रवियोगं न कुर्यात् । प्रमादात् करणे आचम्य प्राणायामत्रयं कृत्वा पुनर् आचामेत् । स्नानभोजनकाले तु त्रिदण्डवियोगं न कुर्यात् । प्रमादात् करणे आचम्य प्राणायामत्रयं कृत्वा पुनर् आचामेत् । प्रागुदक्शिरसं विष्णोः स्थानम सीति त्रिदण्डं स्थापयेत् । अधःपतने उत्तिष्ठ ब्रह्मणस्पत इति जपेत् । अन्यदण्डेषु दण्डान् स्पृष्ट्वा विष्णोर् मनसा पूतेस्थ इति प्रक्षाल्य प्राणायामांस् त्रीन् कुर्यात् । अज्ञानात् करणे प्रणवेन प्रक्षाल्य प्रणवं दशधावर्तयेत् ॥ ८.२३ ॥</p></blockquote>
<p><strong>गर्गः</strong> ।</p>
<blockquote>
<p>दण्डसङ्घर्षणं कृत्वा वनस्पते विड्वाङ्ग इति जपित्वा विष्णोर् मनसा पूतेस्थ इति प्रक्षाल्य प्राणायामांस् त्रीन् कुर्यात् । अज्ञानात् कृत्वा प्रणवेन प्रक्षालयेत् । प्रणवं दशकृत्व आवर्तयेत् ॥ ८.२४ ॥</p></blockquote>
<p><strong>गालवः</strong> ।</p>
<blockquote>
<p>कमण्डलुजलपवित्रपात्रसङ्घर्षणे सद्यस् त्यागो विधीयते ॥ ८.२५ ॥</p></blockquote>
<p><strong>अत्रिः</strong> ।</p>
<blockquote>
<p>पात्रस्नेहसङ्घर्षणं न कुर्यात् । अज्ञानात् कृते ऽपवित्रतां व्रजेत् ॥ ८.२६ ॥</p></blockquote>
<p><strong>स एवाह</strong> ।</p>
<blockquote>
<p>अभिन्नम् अदुष्टं वा पात्रं त्रिदण्डादीन् वा त्यक्त्वा अहोरात्रम् उपोष्य गायत्र्यष्टशतं जपेत् । भिन्नपात्रं धारयित्वोपवासत्रयं चरेत् ॥ ८.२७ ॥</p></blockquote>
<p><strong>जमदग्निः</strong> ।</p>
<blockquote>
<p>शौचभेदे शतं कुर्यात् पात्रभेदे तथैव च ।<br>
भिन्ने त्व् अन्यधृते पात्रे उपवासत्रयं चरेत् ॥ ८.२८ ॥</p></blockquote>
<p>उत्तरत्र ।</p>
<blockquote>
<p>पूयशोणितमांसैस् तु विण्मूत्राभ्यां तथापि वा ।<br>
रेतोऽश्रुश्लेष्मभिः स्पृष्टं पात्रं यदि यतिस् त्यजेत् ॥ ८.२९ ॥<br>
श्वकाकाखुगवोष्ट्रांश् च जम्बुकं वानरं तथा ।<br>
चण्डालं पतितं स्पृष्ट्वा हस्तस्थं पात्रम् उत्सृजेत् ॥ ८.३० ॥<br>
मज्जामूत्रपुरीषैस् तु शुक्लकीलालशोणितैः ।<br>
स्पृष्टं दण्डं त्यजेद् भिक्षुः शेषं संस्कारम् अर्हति ॥ ८.३१ ॥<br>
न दण्डेन विना ग्रामे गृहाद् गृहम् अपि व्रजेत् ।<br>
प्राणायामांस् तथा कुर्याद् वने चाध्वव्यतिक्रमे ॥ ८.३२ ॥<br>
यद्य् अदण्डो गृहं गच्छेद् वनं वा त्रीषुमात्रतः ।<br>
नीडं प्रतिनिवर्तेत प्राणायामांस् त्रयस्त्रयः ॥ ८.३३ ॥<br>
त्रिदण्डासनपात्रादेर् न वियोगः कथञ्चन ।<br>
वियोगात् पतते भिक्षुः प्रायश्चित्तं तद् उच्यते ॥ ८.३४ ॥<br>
त्रिदण्डस्य वियोगे तु प्राणायामशतं चरेत् ।<br>
शतार्धं कुण्डिकायाः स्यात् पात्रे वै षोडश स्मृताः ॥ ८.३५ ॥<br>
पवित्रे चाष्ट विज्ञेयाः शिक्ये षट् च प्रकीर्तिताः ।<br>
चत्वारश् चासने ज्ञेयाः पवित्रीकरणं त्व् इदम् ॥ ८.३६ ॥</p></blockquote>
<p><strong>सत्यकाम-जाबालौ</strong> ।</p>
<blockquote>
<p>अथ भिक्षूणां प्रायश्चित्तं व्याख्यास्यामः । पात्रं क्रोशमात्रं त्यक्त्वा व्रजति चेत् प्रायश्चित्तेन युज्यते । त्रिंशत् प्राणायामान् कृत्वा जपेत् त्रिकशतत्रयम् । त्रिदण्डं पात्रासनं वा त्यक्त्वा समुद्रगाया नद्याः पारं व्रजति चेद् उपवासत्रयं कृत्वा प्राणायामशतं चरेत् ॥ ८.३७ ॥</p></blockquote>
<p>उत्तरत्र ।</p>
<blockquote>
<p>स्त्रीशूद्रे दण्डान्तरं गते प्राणायामांस् त्रीन् कुर्यात् । खरोष्ट्रे ऽन्तरं गते प्राणायामान् षड् आचरेत् । श्वानसूकरचण्डालेष्व् अन्तरं गतेषु प्राणायामान् द्वादश धारयेत् । विहितातिक्रमं कृत्वा प्राणायामान् द्वादश धारयेत् ॥ ८.३८ ॥</p></blockquote>
<p><strong>दक्षः</strong> ।</p>
<blockquote>
<p>दण्डान् पात्रं परित्यज्य एकरात्रोषितो यतिः ।<br>
दण्डान् मन्त्रेण गृह्णीयाद् भिक्षापात्रं परित्यजेत् ॥ ८.३९ ॥</p></blockquote>
<p><strong>अत्रिः</strong> ।</p>
<blockquote>
<p>यदि भूमौ क्षिपेद् दण्डान् पात्रं वापि कदाचन ।<br>
षोडशासुयमान् कुर्याद् अष्टौ षड् द्वादशापि वा ॥ ८.४० ॥</p></blockquote>
<p><strong>देवलः</strong> ।</p>
<blockquote>
<p>दण्डादौ दूषिते विष्ठाक्रव्यादाद्यैर् महामुने ।<br>
किं तत्र वद कर्तव्यं संस्कारो येन जायते ॥ ८.४१ ॥<br>
दण्डान् मृद्भिर् द्वादशभिर् अद्भिः संशोध्य यत्नतः ।<br>
जप्त्वाथ पौरुषं सूक्तम् अद्भिः संशोधयेद् अपि ।<br>
इतरेषां तु राजेन्द्र सद्यस् त्यागो विधीयते ॥ ८.४२ ॥<br>
शुक्लोच्छिष्टाश्रुविण्मूत्रश्लेष्मशूद्रगवानलैः ।<br>
त्यजेत् पात्रपवित्रादीन् स्पृष्ट्वा वा तस्करादिभिः ॥ ८.४३ ॥<br>
गृह्य शूद्रादिवर्णेभ्यः क्रमाद् दण्डादिकं यतिः ।<br>
शतं शतार्धं पञ्च च प्राणायामान् दशापि च ॥ ८.४४ ॥</p></blockquote>
<p><strong>अत्रिः</strong> ।</p>
<blockquote>
<p>उपानच्छत्रवस्त्रादि भिक्षायाः साधनं तथा ।<br>
गृह्य शूद्राच् छतं कुर्याद् वैश्याद् अर्धशतं तथा ।<br>
क्षत्रियात् पञ्चविंशच् च हीनविप्राद् दशैव तु ॥ ८.४५ ॥</p></blockquote>
<p><strong>वृद्धजाबालिः</strong> ।</p>
<blockquote>
<p>त्रिदण्डम् अप्पवित्रं च त्यक्त्वा भिक्षुर् गृहान्तरे ।<br>
जपेत् पुरुषसूक्तं च प्राणायामान् दशाचरेत् ॥ ८.४६ ॥</p></blockquote>
<p><strong>देवलः</strong> ।</p>
<blockquote>
<p>गृहस्थः परपाकाशी पात्रलोपी च भिक्षुकः ।<br>
दशवर्षसहस्राणि तिर्यग्योनिषु जायते ॥ ८.४७ ॥<br>
पात्राभावे यतेर् नित्यं पात्रं पर्णपुटं भवेत् ।<br>
तत् पात्रं तावद् एव स्याद् यावन् मुख्यं न लभ्यते ॥ ८.४८ ॥</p></blockquote>
<p><strong>कपिलः</strong> ।</p>
<blockquote>
<p>सूचीनखनिकृन्तने जलपवित्रपात्रे अन्तर्वासोबहिर् वाससी चाशक्तौ धारयेत् ॥ ८.४९ ॥</p></blockquote>
<p><strong>अत्रिः</strong> ।</p>
<blockquote>
<p>त्यक्त्वा यज्ञोपवीतं तु षट् कृच्छ्राणि समाचरेत् ।<br>
गायत्रीसहितान्य् एव पुनश् चाप्य् उपनाययेत् ॥ ८.५० ॥</p></blockquote>
<p><strong>वृद्धजाबालिः</strong> ।</p>
<blockquote>
<p>हीनो यज्ञोपवीतेन यदि स्याद् ध्यानभिक्षुकः ।<br>
तस्य क्रिया निष्फलाः स्युः प्रायश्चित्तं विधीयते ॥ ८.५१ ॥<br>
गायत्रीसहितान् एव प्राजापत्यान् षड् आचरेत् ।<br>
पुनः संस्कारम् आहृत्य धार्यं यज्ञोपवीतकम् ॥ ८.५२ ॥<br>
कुर्यात् त्रिदण्डग्रहणं कालक्षेपं न कारयेत् ।<br>
एवं न याति नरकं सुगतिं चापि गच्छति ॥ ८.५३ ॥</p></blockquote>
<p>इदम् एव यज्ञोपवीतत्यागात्मकं पारिव्राज्यं कृतवतां प्रायश्चित्तम् । <strong>हारीतः</strong> ।</p>
<blockquote>
<p>विना यज्ञोपवीतेन यत् कृतं भोजनादिकम् ।<br>
तत्पापप्रशमायालं प्रायश्चित्तं ब्रवीमि वः ॥ ८.५४ ॥<br>
तेषां तु भोजनादीनां प्रत्यहं सुसमाहितः ।<br>
सहस्रार्धैर् असुयमैर् विधिपूर्वकृतैः शुचिः ॥ ८.५५ ॥<br>
योगाभ्यासरतस्येह नश्यन्ते पातकानि तु ।<br>
तस्माद् योगरतो भूत्वा ध्यायेन् नित्यं क्रियान्तरे ॥ ८.५६ ॥</p></blockquote>
<p><strong>स एवाह</strong> ।</p>
<blockquote>
<p>अज्ञानेन तु विप्रेन्द्रो विना यज्ञोपवीतकम् ।<br>
कृत्वा मूत्रपुरीषाणि प्राणायामान् षड् आचरेत् ॥ ८.५७ ॥<br>
नित्यं यज्ञोपवीती स्याद् ऋते त्व् आवश्यकक्रियाम् ।<br>
कुर्वन्न् आवश्यकं कर्म निवीतं पृष्ठतः क्षिपेत् ॥ ८.५८ ॥</p></blockquote>
<p>अथ वस्त्रम् उच्यते । तत्राह <strong>गौतमः</strong> ।</p>
<blockquote>
<p>कौपीनाच्छादनार्थं वासो बिभृयात् । प्रहीणम् एके निर्णिज्य ॥ ८.५९ ॥ [ग्ध् ३.१८–१९]</p></blockquote>
<p><strong>बृहस्पतिः</strong> ।</p>
<blockquote>
<p>कौपीनाच्छादनार्थं च बिभृयाज् जीर्णम् अम्बरम् ।<br>
प्रहीणम् एके निर्णिज्य बहिस् त्याज्यं तु यद् भवेत् ॥ ८.६० ॥</p></blockquote>
<p><strong>हारीतः</strong> ।</p>
<blockquote>
<p>कौपीनाच्छादनं वासः कन्थां शीतनिवारिणीम् ।<br>
पादुके चापि गृह्णीयात् कुर्यान् नान्यस्य सङ्ग्रहम् ॥ ८.६१ ॥</p></blockquote>
<p><strong>जाबालिः</strong> ।</p>
<blockquote>
<p>कार्पासं धारयेद् वस्त्रं पटं वल्कलवर्जितम्<br>
नान्यथाचमने शुध्येत् सन्ध्योपासन एव च ।<br>
काषायम् एव कार्पासं वासः कन्थां च धारयेत् ॥ ८.६२ ॥</p></blockquote>
<p><strong>शङ्खलिखितौ</strong> ।</p>
<blockquote>
<p>त्रिदण्डपवित्रपाणिर् विपरिधानं कुशचीरवल्कलवासाः शीतत्राणार्थं कम्बलम् एके<br>
॥ ८.६३ ॥</p></blockquote>
<p>यद्य् अपि काषायम् इत्य् अविशेषेणोक्तं तथापि गैरिकाख्यधातुना रक्तं कर्तव्यम् । तथा हि पारिव्राज्यलिङ्गधारणं गृहस्थस्य प्रतिषेधयन्न् एतज् ज्ञापयति <strong>वृद्धजाबालिः</strong> ।</p>
<blockquote>
<p>न धारयेद् धातुवस्त्रं शिक्यं चापि न धारयेत् ।<br>
न धारयेत् त्रिविष्टब्धम् एतत् स्नातकलक्षणम् ॥ ८.६४ ॥</p></blockquote>
<p><strong>दत्तात्रेयः</strong> ।</p>
<blockquote>
<p>मोक्षाश्रमे स्मृतं वस्त्रं रक्तं गैरिकधातुना ।<br>
धार्यं यज्ञोपवीतं तु सितं नवगुणान्वितम् ॥ ८.६५ ॥</p></blockquote>
<p>एतासु विहितास्व् अपि मात्रासु सङ्गो न कर्तव्यः । तथा च <strong>देवलः</strong> ।</p>
<blockquote>
<p>सममृत्काञ्चनः स्वमात्रास्व् अप्य् असक्तो मध्यस्थः ॥ ८.६६ ॥</p></blockquote>
<p><strong>मनुः</strong> ।</p>
<blockquote>
<p>मात्रासङ्गाद्विनिर्गतः इति ॥ ८.६७ ॥</p></blockquote>
<p><strong>वसिष्ठः</strong> ।</p>
<blockquote>
<p>न कुट्यां नोदके सङ्गो न चेले न त्रिपुष्करे ।<br>
नागारे नासने नान्ने यस्य वै मोक्षवित् तु सः ॥ ८.६८ ॥ [वध् १०.२३]</p></blockquote>
<p><strong>इति यतिधर्मसमुच्चये लिङ्गधर्मप्रायश्चित्तविधिर् नाम</strong></p>
<p><strong>अष्टमं पर्व ॥ ८.६९ ॥</strong></p>
<p><strong>नवमं पर्व</strong></p>
<p><strong>गतिस्थितिनिरूपणम्</strong></p>
<p>अथ यतीनां गतिस्थितिर् निरूप्यते । तत्र <strong>गौतमः</strong> ।</p>
<blockquote>
<p>ऊर्ध्वरेता ध्रुवशीलो वर्षासु ॥ ९.१ ॥ [ग्ध् ३.११–१२]</p></blockquote>
<p><strong>मेधातिथिः</strong> ।</p>
<blockquote>
<p>उदिते ऽन्यत्र मध्याह्ने अन्यत्रास्तमिते रवौ ।<br>
दृश्यते त्व् अनिकेतः स्यात् सूर्यवत् सङ्गवर्जितः ॥ ९.२ ॥<br>
देवालयाग्न्यागारेषु त्व् एकदेशे निशां नयेत् ।<br>
अन्यत्र मरणत्रासान् महतश् चाप्य् उपद्रवात् ॥ ९.३ ॥<br>
वार्षिकांश् चतुरो मासान् बहिर्ग्रामात् समापयेत् ।<br>
तत्राप्य् उपक्रमे हेतू पूर्वोक्ताव् अनिवारितौ ॥ ९.४ ॥</p></blockquote>
<p>अत्र वर्षास्व् एकत्र वस्तव्यम् अन्यथा न वस्तव्यम् इति प्रतीयते । तत्राल्पानुग्रहं <strong>मनुर्</strong> आह ।</p>
<blockquote>
<p>ग्रैष्महैमन्तिकान् मासान् अष्टौ प्रायेण पर्यटेत् ।<br>
दयार्थं सर्वभूतानां वर्षास्व् एकत्र संवसेत् ॥ ९.५ ॥</p></blockquote>
<p>अत्र प्रायेणेति सूचितम् अनुग्रहं <strong>क्रतुर्</strong> विशिनष्टि ।</p>
<blockquote>
<p>ग्रामे दिनं पुरे त्रीणि नगरे पञ्च सप्त वा ।<br>
तिष्ठेद् एकत्र वर्षासु व्रजेत् सूर्योदिते पथि ॥ ९.६ ॥</p></blockquote>
<p><strong>लिखितः</strong> ।</p>
<blockquote>
<p>परे ब्रह्मणि सन्न्यस्य कुर्वन् कर्माणि शक्तितः ।<br>
योगाभ्यासप्रधानस् तु जपशीलः क्षमापरः ॥ ९.७ ॥<br>
पर्यटेत् पुण्यतीर्थानि देवतायतनानि च ।<br>
कृच्छ्रचान्द्रायणादीनि कुर्याच् छुद्ध्यर्थम् आत्मनः ॥ ९.८ ॥<br>
अनन्धो ऽव्याधितो ऽपङ्गुः षड्रात्रं न वसेत् क्वचित् ।<br>
धर्मधीर् अन्यदेशाच् चेद् वसेद् वा सार्वकालिकम् ॥ ९.९ ॥<br>
श्रावणं मासम् आरभ्य यावन् मासचतुष्टयम् ।<br>
वसेयुः सर्वयतय एकत्रैवेति निश्चयः ॥ ९.१० ॥</p></blockquote>
<p><strong>देवलः</strong> ।</p>
<blockquote>
<p>न चिरम् एकत्र वसेद् अन्यत्र वार्षिकात् । श्रावणादिचतुर्मासिको वार्षिकः । तस्मिन् न यायी स्यात् ॥ ९.११ ॥</p></blockquote>
<p><strong>गालवः</strong> ।</p>
<blockquote>
<p>शून्यागारे वृक्षमूले वा वर्षास्व् एकत्र निवसेत् ॥ ९.१२ ॥</p></blockquote>
<p><strong>विश्वामित्रः</strong> ।</p>
<blockquote>
<p>वर्षाभ्यो ऽन्यत्राप्य् एकत्र वसेद् एव ॥ ९.१३ ॥</p></blockquote>
<p><strong>वृद्धमनुः</strong> ।</p>
<blockquote>
<p>धर्मवृद्धो त्व् आ मरणाद् एकत्रापि वसेत् । अन्यत्र व्रजनशीलः स्याद् इत्य् आचार्याः ॥ ९.१४ ॥</p></blockquote>
<p>प्रकारं देशं <strong>यम</strong> आह ।</p>
<blockquote>
<p>ग्रामैकरात्रवासी स्यान् नगरे पञ्चरात्रिकः ।<br>
एकत्र निवसेन् मासांश् चतुरो वार्षिकान् मुनिः ॥ ९.१५ ॥<br>
जले जीवाः स्थले जीवा आकाशे जीवमालिका ।<br>
जीवमालिकाकुले लोके वर्षास्व् एकत्र संवसेत् ॥ ९.१६ ॥<br>
अध्वा सूर्यस्य निर्दिष्टः कीटवच् च चरेन् महीम् ।<br>
अश्वस्तननिधानस् तु सुमतिः सुसमाहितः ॥ ९.१७ ॥<br>
भयं प्राणान्तिकं त्यक्त्वा विण्मूत्रोत्सर्गम् एव च ।<br>
नान्यत्र विचरेद् रात्रौ न मध्याह्ने न सन्ध्ययोः ॥ ९.१८ ॥<br>
एकाकी विचरेन् नित्यं मुक्तात्मा त्व् असहायकः ।<br>
एकस्य हि समः पन्था जायते ऽन्यत्र जीयते ॥ ९.१९ ॥<br>
दृष्टिपूतं न्यसेत् पादं वस्त्रपूतं जलं पिबेत् ।<br>
सूनृताम् ईरयेद् वाचं सर्वसत्त्वहितं चरेत् ॥ ९.२० ॥<br>
एकशाट्य् एकभक्तश् च एकपात्री च भिक्षुकः ।<br>
एकैकं विचरेद् ग्रामं तत् पुराणम् ऋषिव्रतम् ॥ ९.२१ ॥<br>
नित्यं स्थण्डिलशायी स्याद् अनित्यां वसतिं वसेत् ।<br>
अरण्यनित्यो मुण्डी स्यान् मनसा ध्यानम् अभ्यसेत् ॥ ९.२२ ॥<br>
भैक्षदेशं नृपज्ञातिपुत्रमित्रादियोषितः ।<br>
उपकारकथाश् चैव मनसापि न चिन्तयेत् ॥ ९.२३ ॥<br>
आगच्छ गच्छ तिष्ठेति स्वागतं सुहृदं प्रति ।<br>
सम्मानम् अपि न ब्रूयान् मुनिर् मोक्षपरायणः ॥ ९.२४ ॥<br>
यतीनां व्रतवृद्धानां स्वधर्मम् अनुवर्तिनाम् ।<br>
विष्णुरूपेण वै कुर्यान् नमस्कारं दिने दिने ॥ ९.२५ ॥<br>
यो भवेत् पूर्वसन्न्यासी तुल्यो वा धर्मतो यतिः ।<br>
नमस्कारार्चनादीनि कुर्यान् नान्यस्य कस्यचित् ॥ ९.२६ ॥<br>
स्वधर्मस्थान् यतीन् वृद्धान् देवांश् च प्रणमेद् यतिः ।<br>
नान्यम् आश्रमिणं कञ्चित् प्रशस्तम् अपि तं नमेत् ॥ ९.२७ ॥<br>
सायं प्रातर् न तृप्येत न प्रसज्जेत भोजने ।<br>
नेन्द्रियार्थेषु सज्जेत कदाचिद् अपि कामतः ॥ ९.२८ ॥<br>
पन्थानम् अपि पृच्छेच् च भिक्षां देहीति च द्वयम् ।<br>
तावद् एव व्याहरणं शेषम् अन्यन् निषिध्यते ॥ ९.२९ ॥</p></blockquote>
<p><strong>अत्रिः</strong> ।</p>
<blockquote>
<p>गूढधर्माश्रितो विद्वान् अज्ञानचरणे स्थितः ।<br>
अमूढो मूढरूपेण चरेद् धर्मम् अदूषयन् ॥ ९.३० ॥</p></blockquote>
<p><strong>कपिलः</strong> ।</p>
<blockquote>
<p>वृद्धातुरवद् यथाकथञ्चित् स्थितिं सम्पादयेत् ॥ ९.३१ ॥</p></blockquote>
<p><strong>बृहस्पतिः</strong> ।</p>
<blockquote>
<p>नैवाददीत पाथेयं यतिर् वै यद् अनापदि ।<br>
पक्वम् आपत्सु गृह्णीयाद् यावद् अह्नोपयुज्यते ॥ ९.३२ ॥</p></blockquote>
<p><strong>जमदग्निः</strong> ।</p>
<blockquote>
<p>अरण्ये निर्जने देशे चोरव्याघ्राकुले पथि ।<br>
कृत्वा मूत्रपुरीषं च द्रव्यहस्तो न दुष्यति ॥ ९.३३ ॥<br>
भूमौ निधाय तद् द्रव्यं शौचं कृत्वा यथाविधि ।<br>
उत्सङ्गे गृह्य तद् द्रव्यम् आचान्तः प्रयतः शुचिः ॥ ९.३४ ॥</p></blockquote>
<p><strong>गालवः</strong> ।</p>
<blockquote>
<p>योजनाधिकगमने द्वादश प्राणायामान् धारयेत् ॥ ९.३५ ॥</p></blockquote>
<p>अथ चातुर्मास्यकाल उच्यते । आषाढ्यां पौर्णमास्याम् आरभ्य कार्त्तिक्याम् उत्थानम् । अथ वा श्रावण्याम् आरभ्य मार्गशीर्ष्याम् । <u>अन्ये</u> त्व् एवम् आहुः । वर्षासु ध्रुवशील इत्य् अनेन ऋतुविधानात् मासद्वयेन व्रतसमाप्तिर् इति ॥ ९.३६ ॥ <strong>जाबालिः</strong> ।</p>
<blockquote>
<p>ग्रैष्महैमन्तिकान् मासान् अष्टौ भिक्षुर् विपर्यटेत् ।<br>
दयार्थं सर्वभूतानां वर्षास्व् एकत्र संवसेत् ॥ ९.३७ ॥<br>
चातुर्मास्यान् वसेद् ग्रामे श्रद्धाभक्तिसमन्वितः ।<br>
स्थितिभङ्गम् अकुर्वन् हि शाश्वतं पदम् आप्नुयात् ॥ ९.३८ ॥<br>
यावद् वर्षत्य् अकाले ऽपि यावत् क्लिन्ना च मेदिनी ।<br>
ग्रामे सीमाधिकं नेयाद् विस्तीर्णे क्रोशतः परम् ॥ ९.३९ ॥</p></blockquote>
<p><strong>मेधातिथिः</strong> ।</p>
<blockquote>
<p>प्रशस्तां मृत्तिकां शुष्कां गृह्णीयाच् छुचिशुक्रयोः ।<br>
द्वादश्यां मृदम् आदाय शुभां किञ्चिद् अपीडयन् ॥ ९.४० ॥<br>
यावद् वर्षत्य् अकाले ऽपि यावत् क्लिन्ना च मेदिनी ।<br>
तावन् न विचरेद् भिक्षुः स्वधर्मम् अनुपालयन् ।<br>
आषाढादि वसेन् मासांश् चतुरः कार्त्तिकोदयात् ॥ ९.४१ ॥</p></blockquote>
<p><strong>अत्रिः</strong> ।</p>
<blockquote>
<p>चातुर्मास्यविधिं वक्ष्ये यतीनां नियतात्मनाम् ।<br>
यम् आश्रित्य सदा मुक्तो भविष्यति न संशयः ॥ ९.४२ ॥<br>
शुक्लमासादिकः कालो यावद् आषाढपूर्णिमा ।<br>
तत्र पुण्ये ऽह्नि कस्मिंश्चित् सङ्कल्पदिवसे ऽपि वा ॥ ९.४३ ॥<br>
शर्कराश्मलतावल्लीलोष्टादिरहितां शुभाम् ।<br>
शुष्कां साधारणीं भूमिं गत्वा ससिकतां यतिः ॥ ९.४४ ॥<br>
स्मरन् वराहरूपेण धारयन्तं महीं हरिम् ।<br>
सर्वभूताधिवासेन वासुदेवेन पावनीम् ॥ ९.४५ ॥<br>
अधिवासितासि देवि त्वं प्रणवेन स्वयम्भुवा ।<br>
पवित्रत्वाय यस्मात् त्वं देवदेवेन निर्मिता ॥ ९.४६ ॥<br>
प्रणवेन तथा पृथ्वी देवि त्वम् अधिवासिता ।<br>
अधिवास्य क्षमाम् एवं मन्त्रैः सप्रणवैस् ततः ॥ ९.४७ ॥</p></blockquote>
<p>अश्वक्रान्त इत्य् आरभ्य पदे पदे, उद्धृतासि, भूमिर् धेनुः, मृत्तिके हन, त्वया हतेन, मृत्तिके देहि, गन्धद्वाराम्, ईश्वरीम् ॥ ९.४८ ॥</p>
<blockquote>
<p>येनोद्धृतासि देवि त्वं क्रोधरूपेण दंष्ट्रिणा ।<br>
त्वया सह स मां पातु केशवो धरणीधरः ॥ ९.४९ ॥<br>
आधारः सर्वभूतानां त्वं देवि वसुधे स्मृता ।<br>
पालनी पावनी धात्री सर्वभूताभयङ्करी ॥ ९.५० ॥<br>
विष्णुक्रान्तासि देवि त्वं विश्वक्रान्तासि मेदिनी ।<br>
पाहि मां सर्वभूतेभ्यो विष्णुना सह माधवी ।<br>
इति विज्ञाप्य युक्तात्मा माधवीं लोकधारिणीम् ॥ ९.५१ ॥<br>
मृत्तिके ब्रह्मदत्तासि काश्यपेनाभिमन्त्रिता ।<br>
मृत्तिके जहि तत् सर्वं यन् मया दुष्कृतं कृतम् ॥ ९.५२ ॥<br>
इदं विष्णुर् इति द्वाभ्यां शुभां गृह्णीत मृत्तिकाम् ।<br>
अथ दर्भकरस् तेषु चासीनः प्राङ्मुखो यतिः ।<br>
वार्षिकं व्रतम् एतत् तु चातुर्मासिकम् आहरेत् ॥ ९.५३ ॥<br>
माधवश् चतुरो मासान् सर्वभूतहिताय वै ।<br>
स्वापं यास्यति शेषाङ्के लक्ष्म्या सह जगत्पतिः ॥ ९.५४ ॥<br>
सुप्तश् चैवोत्थितो यावन् न भवेत् स सनातनः ।<br>
अहं तावन् निवत्स्यामि सर्वभूतहिताय वै ॥ ९.५५ ॥<br>
ध्रुवा द्यौर् इत्य् ऋचं जप्त्वा ततो भूमिं च संस्पृशेत् ।<br>
अनेनैव विधानेन आषाढे मासि भिक्षुकः ॥ ९.५६ ॥<br>
द्वादश्यां शुक्लपक्षस्य पौर्णमास्याम् अथापि वा ।<br>
उत्तराषाढयुक्तायां यदि खण्डा तु पूर्णिमा ॥ ९.५७ ॥<br>
मृदं गृहीत्वेदं विष्णुर् इति ताम् आनयेन् मृदम् ।<br>
अनेनैव तु मन्त्रेण तीर्थान् सम्पूजयेत् ततः ॥ ९.५८ ॥<br>
नमस्कृत्य विधानेन वृद्धानुक्रमतो यतीन् ।<br>
ज्यायसे यतये दद्याद् यवीयान् मृत्तिकां यतिः ॥ ९.५९ ॥<br>
पिण्डम् एकम् अथ द्वौ वा मन्त्रेणानेन पूजयेत् ।<br>
गृहाण मृत्तिकां भिक्षो सर्वपापहरां शिवाम् ॥ ९.६० ॥<br>
युष्मान् अस्मान् इयं देवी विष्णुना सह रक्षतु ।<br>
मृदम् इत्थं गृहीत्वा तां तया स्नानादि साधयेत् ॥ ९.६१ ॥<br>
आहृत्य मृत्तिकाम् एवं तत्कालहृतया मृदा ।<br>
कुर्यान् मृच्छौचकर्माणि यावन् मासचतुष्टयम् ॥ ९.६२ ॥<br>
श्वोभाविनीं प्रतिपदम् आरभ्य श्रावणीं यतिः ।<br>
न प्रयायाच् चतुर्मासान् वपनं कारयेन् न च ॥ ९.६३ ॥<br>
आरम्भोत्थानदिनयोर् वापयेद् वपने ऽपि तु ।<br>
अधःकण्ठशिखाक्षिभ्रूरोमाणि न हि जातुचित् ॥ ९.६४ ॥<br>
द्वादश्यां पौर्णमास्यां वानारम्भो विघ्नतो यदि ।<br>
स्थानाभावाद् व्रजेत् तावद् यावत् स्यात् कृष्णपञ्चमी ॥ ९.६५ ॥<br>
प्रायश्चित्तेन युज्येत तदूर्ध्वं हि व्रजन् यतिः ।<br>
कृच्छ्रम् एकं चरेद् भिक्षुर् यदि व्याजेन गच्छति ॥ ९.६६ ॥<br>
विस्तीर्णे ग्रामसीमान्ते क्रोशाद् ऊर्ध्वं व्रजेद् यदि ।<br>
त्रिंशत् प्राणायामान् कृत्वा जपेत् त्रिकशतत्रयम् ॥ ९.६७ ॥</p></blockquote>
<p>इदं प्रायश्चित्तं तस्मिन्न् एवाहनि पुनः प्रत्यागतस्य । तत्रैव रात्रिम् अध्युषितस्य तु प्रायश्चित्तं <strong>वृद्धजाबालिर्</strong> आह ।</p>
<blockquote>
<p>ग्रामे सीमाधिकं नेयाद् विस्तीर्णे क्रोशतः परम् ।<br>
यदि कश्चित् प्रमादेन क्रोशमात्राधिकं व्रजेत् ।<br>
प्राजापत्येन शुध्येत षोडशासुयमैस् तथा ॥ ९.६८॥</p></blockquote>
<p><strong>वायुः</strong> ।</p>
<blockquote>
<p>वर्षाभेदं तु यः कुर्याद् ब्राह्मणो योगदीक्षितः ।<br>
तप्तकृच्छ्रेण शुद्धात्मा विरजा जायते पुनः ॥ ९.६९ ॥<br>
शारीरं दृश्यते यत्र भयं कस्यांश्चिद् आपदि ।<br>
दुर्भिक्षे राष्ट्रभङ्गे वा वर्षास्व् अपि तम् उत्सृजेत् ॥ ९.७० ॥<br>
चोरैर् उपद्रुतं देशं दुर्भिक्षव्याधिपीडितम् ।<br>
चक्रेणान्येन वाक्रान्तं वर्षास्व् अप्य् आशु तं त्यजेत् ॥ ९.७१ ॥</p></blockquote>
<p><strong>अत्रिः</strong> ।</p>
<blockquote>
<p>वर्षर्तौ तु विना विघ्नं शरणं सन्त्यजेद् यदि ।<br>
जपेत् त्रिकसहस्रं वै प्राणायामशतं तथा ॥ ९.७२ ॥<br>
वर्षाकाले विना विघ्नं विशेत् स्थानान्तरं यदि ।<br>
जपेत् त्रिकसहस्रं वै प्राणायामशतत्रयम् ॥ ९.७३ ॥<br>
स्थितियोग्यान् बहून् ग्रामान् यदि वर्षासु लङ्घयेत् ।<br>
प्रत्येकं तु चरेत् कृच्छ्रं ततः पापात् प्रमुच्यते ॥ ९.७४ ॥<br>
समुद्रज्येष्ठादिभिर् मन्त्रैश् चतुर्भिः शिरसोदकम् ।<br>
चतुर्दिशं जलैर् वापः सं नः शिशीहि मन्त्रतः ॥ ९.७५ ॥<br>
क्षुराभिमन्त्रणं कुर्याद् व्याधितस्यातुरस्य च ।<br>
आपञ्चम्याः प्रशस्ताः स्युर् यतेः क्षौरादिकाः क्रियाः ॥ ९.७६ ॥<br>
द्वादश्यां कार्त्तिके मासि पौर्णमास्याम् अथापि वा ।<br>
कृतवापो मृदं शिष्टाम् उर्व् इति प्रक्षिपेज् जले ॥ ९.७७ ॥<br>
श्वोभूते ऽथ त्रयोदश्यां प्रतिपद्य् अपि वा क्वचित् ।<br>
उत्थायेष्टं व्रजेद् देशं तदा त्रीणि पदेत्य् ऋचा ॥ ९.७८ ॥<br>
महि त्रीणाम् ऋचस् तिस्रो ये ते पन्थान इत्य् अपि ।<br>
जपित्वैता ऋचो गच्छेद् आरभ्य प्राग् उदक् च वा ॥ ९.७९ ॥</p></blockquote>
<p><strong>गौतमः</strong> ।</p>
<blockquote>
<p>न द्वितीयाम् अपर्तु रात्रिं ग्रामे वसेत् ॥ ९.८० ॥ [ग्ध् ३.२१]</p></blockquote>
<p>अपगते ऋतौ द्वितीयां रात्रिं ग्रामे न वसेत् । एकस्मिन् ग्रामे दिनद्वयं न वसेद् इत्य् अर्थः । ग्रामग्रहणाद् अरण्ये न दोष इति <strong>मस्करी</strong> । न द्वितीयाम् अपर्तु रात्रिम् इति यद्य् अपि ऋतुर् अविशेषितः तथापि वार्षिको ग्राह्यः । ऊर्ध्वं वार्षिकाभ्यां नैकस्थानं विधीयत इति <strong>शङ्खः</strong> । यौ च श्रावणभाद्रपदौ अशक्तस्य तौ । चत्वारो मासाः <strong>देवलः</strong> ।</p>
<blockquote>
<p>न चिरम् एकत्र वसेद् अन्यत्र वार्षिकात् । श्रावणादयश् चत्वारो मासा वार्षिकाः [सेए ६.११] ।</p></blockquote>
<p>इति <strong>विश्वरूपः</strong> ॥ ९.८२ ॥</p>
<p><strong>सत्यकाम-जाबालौ</strong> ।</p>
<blockquote>
<p>ग्रामे नगरे पुरे वा प्राप्ते वर्षाकाले स्थितिम् एव करोति भिक्षुस् तस्मिन्न् एव स्थाने ऊर्ध्वकालं क्षणम् अपि स्थितिं न कुर्यात् । अज्ञानात् स्थितिं कृत्वा प्राजापत्यं समाचरेत्<br>
॥ ९.८३ ॥</p></blockquote>
<p>पुनर् <strong>अत्रिः</strong> ।</p>
<blockquote>
<p>जपित्वैता ऋचो गच्छेद् आरभ्य प्राग् उदक् च वा ।<br>
ग्रामैकरात्रं विहरेद् दीर्घम् आसीत वा क्वचित् ।<br>
अन्धवज् जडवच् चापि बधिरोन्मत्तमूकवत् ॥ ९.८४ ॥<br>
नामगोत्रादिचरणं देशं वंशं श्रुतं कुलम् ।<br>
वयो वृत्तं व्रतं शीलं ख्यापयन् नैव सिद्ध्यति ।<br>
प्रख्यापनाद् यतेर् हानिः पुण्यस्य स्यान् न संशयः ॥ ९.८५ ॥<br>
गूढधर्माश्रितो विद्वान् अज्ञातचरिते स्थितः ।<br>
अमूढो मूढरूपेण चरेद् धर्मम् अदूषयन् ॥ ९.८६ ॥</p></blockquote>
<p><strong>इति</strong> <strong>यतिधर्मसमुच्चये गतिस्थितिनिरूपणं नाम</strong></p>
<p><strong>नवमं पर्व ॥ ९.८७ ॥</strong></p>
<p><strong>दशमं पर्व</strong></p>
<p><strong>प्रायश्चित्तविधिः</strong></p>
<p>अथ प्रायश्चित्तान्य् उच्यन्ते । तत्र <strong>वायुः</strong> ।</p>
<blockquote>
<p>प्रायश्चित्तानि कार्याणि यान्य् अकामकृतानि च ।<br>
कृतानि कामतश् चापि तत्र चेत्य् अपरे विदुः ॥ १०.१ ॥<br>
पापं तु त्रिविधं ज्ञेयं वाङ्मनःकायसम्भवम् ।<br>
सन्ततं स्याद् अहोरात्रं येनेदं दह्यते जनः ॥ १०.२ ॥<br>
न कर्माणि न चाप्य् आयुस् तिष्ठतीति परा श्रुतिः ।<br>
प्रायश्चित्तं क्षणेनाथ प्रयुञ्ज्याद् आयुषि स्थिते ॥ १०.३ ॥<br>
अभ्यासाद् रमते पापे वर्धते दिनसङ्ख्यया ।<br>
अभ्यासे बुद्धिपूर्वे च प्रायश्चित्तेन शोधयेत् ।<br>
शोधयेत् तावद् आत्मानं यावच् चित्तं प्रसीदति ॥ १०.४ ॥<br>
यदि स्यात् पातकं किञ्चिद् योगी कुर्यात् प्रमादतः ।<br>
योगम् एव निषेवेत नान्यां कुर्वीत निष्कृतिम् ॥ १०.५ ॥<br>
प्राणायामप्रत्याहारध्यानयोगसमन्वितः ।<br>
नश्येत् प्रमादजो दोषो व्रतैर् नान्यैर् अनुष्ठितैः ॥ १०.६ ॥</p></blockquote>
<p>अभ्यासे बुद्धिपूर्वे च व्रतानुष्ठानं प्रमादकृते योग इत्य् उक्तम् । तद् आह <strong>हारीतः</strong> ।</p>
<blockquote>
<p>योगाभ्यासरतस्येह नश्यन्ते पातकानि तु ॥ १०.७ ॥ [सेए ८.५६]</p></blockquote>
<p><strong>अत्रिः</strong> ।</p>
<blockquote>
<p>चान्द्रायणं पराकं वा कृच्छ्रं सान्तपनादि वा ।<br>
न शक्नोति यतिः कर्तुं स कुर्यात् प्राणसंयमम् ॥ १०.८ ॥<br>
यत् पापं नश्यते पुंसाम् एकाह्नो ऽभोजनेन तु ।<br>
जपात् त्रिकसहस्रस्य तत् पापं नश्यति ध्रुवम् ॥ १०.९ ॥<br>
जपात् त्रिकसहस्रस्य यत् पापं नाशयेद् द्विजः ।<br>
प्राणायामशतेनैव तत् पापं नश्यते ऽखिलम् ॥ १०.१० ॥<br>
प्राणायामसहस्रेण यत् पापं नश्यते द्विजैः ।<br>
क्षणमात्रेण तत् सम्यग् घरेर् ध्यानात् प्रणश्यति ॥ १०.११ ॥<br>
प्राणायामाज् जपाद् ध्यानान् नान्यद् भिक्षोर् विशोधनम् ।<br>
तस्मात् तान्य् एव कुर्वीत यतिः शुद्ध्यर्थम् आत्मनः ॥ १०.१२ ॥<br>
प्राणायामशतं भिक्षुर् यः करोति दिने दिने ।<br>
पितृमातृगुरुघ्नो ऽपि त्रिभिर् एभिर् विमुच्यते ॥ १०.१३ ॥</p></blockquote>
<p><strong>जमदग्निः</strong> ।</p>
<blockquote>
<p>प्राणायामैश् च ध्यानैश् च जपैश् च सततं कृतैः ।<br>
दह्यन्ते सर्वपापानि पावकेनेन्धनं यथा ॥ १०.१४ ॥</p></blockquote>
<p><strong>व्यासः</strong> ।</p>
<blockquote>
<p>उपपातकेषु सर्वेषु पातकेषु महत्सु च ।<br>
रजन्याः पादम् एकं तु ब्रह्मध्यानेन शुध्यति ॥ १०.१५ ॥</p></blockquote>
<p><strong>गालवः</strong> ।</p>
<blockquote>
<p>ईश्वरदर्शनं सर्वप्रायश्चित्तम् इति ॥ १०.१६ ॥</p></blockquote>
<p><strong>वायुः</strong> ।</p>
<blockquote>
<p>भवेद् योगो ऽप्रमत्तस्य योगो हि परमो मतः ।<br>
न हि योगात् परं किञ्चिन् नराणां विद्यते हितम् ॥ १०.१७ ॥<br>
पवित्राणां पवित्रं तत् पावनानां च पावनम् ।<br>
तस्माद् योगं प्रशंसन्ति तत् क्षमस्य मनीषिणः ॥ १०.१८ ॥</p></blockquote>
<p><strong>जमदग्निः</strong> ।</p>
<blockquote>
<p>अथ वा यद् गुरुर् ब्रूयात् तत् कार्यम् अविशङ्कया ।<br>
निग्रहे ऽनुग्रहे वापि गुरुः सर्वत्र कारणम् ॥ १०.१९ ॥</p></blockquote>
<p><strong>वायुः</strong> ।</p>
<blockquote>
<p>व्यतिक्रमेत् तु यः कश्चिद् वाङ्मनःकायकर्मभिः ।<br>
सभ्याः सर्वे विनिश्चित्य यद् ब्रूयुस् तत् समाचरेत् ॥ १०.२० ॥</p></blockquote>
<p><strong>अत्रिः</strong> ।</p>
<blockquote>
<p>उपपातकिनो भिक्षोस् तथा लघ्वशनं जपः ।<br>
मौनं कालत्रयस्नानं विहितानि विशेषतः ॥ १०.२१ ॥<br>
सहस्रासुयमान् कृत्वा प्रणवस्यायुतं जपेत् ।<br>
ततस् त्रिकसहस्राणां विधिना पञ्चविंशतिः ।<br>
अरण्ये व्रतम् एतत् तु कृत्वा भिक्षुर् विशुध्यति ॥ १०.२२ ॥</p></blockquote>
<p>अथ सन्ध्यातिक्रमप्रायश्चित्तम् उच्यते । तत्र <strong>देवलः</strong> ।</p>
<blockquote>
<p>सन्ध्यालोपो ऽनातुरस्य यदि जातः प्रमादतः ।<br>
जपात् त्रिकसहस्रस्य शुध्यते नात्र संशयः ॥ १०.२३ ॥</p></blockquote>
<p><strong>गर्गः</strong> ।</p>
<blockquote>
<p>भिक्षुः सन्ध्याम् अतिक्रम्य प्रायश्चित्तेन युज्यते ।<br>
जपेत् त्रिकसहस्रं तु प्राणायामशतं तथा ॥ १०.२४ ॥</p></blockquote>
<p><strong>गालवः</strong> ।</p>
<blockquote>
<p>अर्धोदित उपस्थानं कुर्यात् । कालातिक्रमं कृत्वा प्राणायामान् द्वादशैव तु धारयेत्<br>
॥ १०.२५ ॥</p></blockquote>
<p>अथ भिक्षाटनप्रायश्चित्तम् । तत्र <strong>देवलः</strong> ।</p>
<blockquote>
<p>उपस्थानं कृत्वा चिरकालं न तिष्ठेत् । चिरकालं स्थित्वा प्राणायामान् षोडशाचरेत् । उपस्थानं कृत्वा देवतावृद्धादीनां नमस्कारं न कुर्यात् । अज्ञानात् कृत्वा षोडश प्राणायामान् धारयेत् । उपस्थानं कृत्वा भिक्षाग्रहं न व्यतिक्रमेत् । व्यतिक्रमं कृत्वा प्राणायामांस् त्रिंशच् चरेत् । उपस्थानं कृत्वा एकभिक्षां न समाचरेत् । यदि समाचरेत् प्राजापत्यं समाचरेत् ॥ १०.२६ ॥</p></blockquote>
<p><strong>भरद्वाजः</strong> ।</p>
<blockquote>
<p>सम्भाषणादीन् परिहरेत् । अज्ञानात् कृत्वा प्राणायामत्रयं कुर्यात् । सव्येनादाय पात्रं त्रिदण्डं दक्षिणे न क्वचिद् अपि परिवर्तयेत् । अज्ञानात् परिवर्तनं कृत्वा त्रीन् प्राणायामांश् चरेत् । सव्येनादाय पात्रं दक्षिणस्थत्रिदण्डे न संश्लेषयेत् । संश्लेषणं यदा करोति तदा प्राणायामान् षड् आचरेत् । भिक्षार्थं चोपस्थानं कृत्वा प्रविश्य नोपविशेत् । क्वचिद् उपविशन् प्राणायामान् द्वादश धारयेत् । यदि भिक्षुः प्रमादेन शूद्रोदक्याचोदितं गृह्णाति भैक्षं प्राणायामान् षोडश धारयेत् । त्रिदण्डं बहिः स्थाप्य भिक्षां न याचयेत् न च गृह्णीयात् । यदि गृह्णीयात् प्राणायामान् षोडश धारयेत् । त्रिदण्डं कराद् विहाय भिक्षां न याचयेत् न गृह्णीयात् । अज्ञानात् कृत्वा प्राणायामशतं चरेत् ॥ १०.२७ ॥</p></blockquote>
<p><strong>देवल-काश्यपौ</strong> ।</p>
<blockquote>
<p>श्वखरोष्ट्राखुमार्जारभासवानरसूकरान् ।<br>
नीलीकाष्ठाग्निचयने नरास्थि ग्रामकुक्कुटम् ॥ १०.२८ ॥<br>
सृगालं च कृतघ्नं च शूद्रं मद्यपम् एव च ।<br>
त्यक्तोपवीतं नग्नं च पाषण्डानुगतं द्विजम् ॥ १०.२९ ॥<br>
विश्रम्भघातिनं चैव देवब्राह्मणनिन्दकम् ।<br>
अगारदाहिनं चैव धर्मविक्रयिणं तथा ॥ १०.३० ॥<br>
अमेध्यनिचयं षण्ढं स्पृष्ट्वा देवलकं यतिः ।<br>
स्थाप्य पात्रं शुचौ देशे शुभं गच्छेज् जलाशयम् ॥ १०.३१ ॥<br>
शौचं कृत्वा यथान्यायं क्षालयेच् च मृदम्भसा ।<br>
यत् स्याद् उपहतं चाङ्गं मृद्भिर् द्वादशभिर् यतिः ॥ १०.३२ ॥<br>
अद्भिः संशोध्य तत् सर्वं तथा स्नानं समाचरेत् ।<br>
आचम्य प्रयतो भुक्त्वा प्राणायामान् षड् आचरेत् ॥ १०.३३ ॥<br>
आपो हि ष्ठेति तिसृभिर् मार्जयित्वा पुनः पुनः ।<br>
जले ऽघमर्षणं कृत्वा पुनः स्नानं समाचरेत् ॥ १०.३४ ॥<br>
भिक्षाधारं समादद्यात् त्रिकेणाभ्युक्ष्य वारिणा ।<br>
निमज्जयेत् पुनस् तोये शुद्ध्यर्थं सकरे तथा ॥ १०.३५ ॥<br>
एवम् एषां तु संस्पर्शे भिक्षा भिक्षोर् विशुद्ध्यति ।<br>
यदि पात्रे ऽन्यसंसर्गस् तदा शुध्यति नान्यथा ॥ १०.३६ ॥<br>
यदि पात्रे ऽन्यसंस्पृष्टिः श्वकाकादिभिर् अन्त्यजैः ।<br>
यदा च चरते तत्र तदा चान्द्रायणं चरेत् ॥ १०.३७ ॥</p></blockquote>
<p><strong>जमदग्निः</strong> ।</p>
<blockquote>
<p>श्वकाकक्रोडवेश्याविट्खरोष्ट्रस्पर्शने यतिः ।<br>
सभैक्षस् तु जले मग्नः शुध्येज् जप्त्वाघमर्षणम् ॥ १०.३८ ॥</p></blockquote>
<p><strong>वृद्धजाबालिः</strong> ।</p>
<blockquote>
<p>भिक्षाम् अटन् यः सन्न्यासी शुनो ऽमेध्यं च वा स्पृशेत् ।<br>
भिक्षां गृहीत्वा स्नात्वा च प्राणायामान् षड् आचरेत् ॥ १०.३९ ॥<br>
भिक्षां पवित्रां कुर्वीत गायत्र्या प्रणवेन च ।<br>
वारुणेन तु मन्त्रेण प्रोक्षितं तु ततः शुचिः ॥ १०.४० ॥</p></blockquote>
<p><strong>गर्गः</strong> ।</p>
<blockquote>
<p>पतिते पात्रे भिक्षां गृहीत्वा प्राणायामांस् त्रिंशच् चरेत् ॥ १०.४१ ॥</p></blockquote>
<p><strong>गालवः</strong> ।</p>
<blockquote>
<p>मत्स्यमांसं यद् गृहे पच्यते तद् गृहं वर्जयेत् । तत्र गृहीत्वा प्राणायामान् द्वादश धारयेत् ॥ १०.४२ ॥</p></blockquote>
<p><strong>देवलः</strong> ।</p>
<blockquote>
<p>ग्रामाद् बहिस् तथा ग्रामे यदि भिक्षां समाचरेत् ।<br>
उभयत्र च गृह्णानश् चरेत् सान्तपनव्रतम् ॥ १०.४३ ॥</p></blockquote>
<p><strong>जमदग्निः</strong> ।</p>
<blockquote>
<p>ग्रामे प्रविष्टे भिक्षार्थं यदि भिक्षा न लभ्यते ।<br>
ग्रामे द्वितीये भिक्षित्वा तप्तकृच्छ्रं समाचरेत् ॥ १०.४४ ॥<br>
पात्रे तु पतिते भैक्षे एकभिक्षां समाचरेत् ।<br>
प्राणायामशतं कुर्याच् छुध्यर्थं यतिर् आत्मनः ॥ १०.४५ ॥<br>
भिक्षां माधूकरीम् अश्नन् नैवेद्यम् अपि वर्जयेत् ।<br>
प्राजापत्येन कृच्छ्रेण शुध्यते नात्र संशयः ॥ १०.४६ ॥<br>
भिक्षां माधूकरीम् अश्नन् नैवेद्ये तु विसर्जिते ।<br>
परतो ऽन्नम् अभुञ्जानस् त्रिरात्रेणैव शुध्यति ॥ १०.४७ ॥</p></blockquote>
<p><strong>गालवः</strong> ।</p>
<blockquote>
<p>परान्नं भिक्षान्नं चैकस्मिन्न् अह्नि भुक्त्वा गायत्रीम् अयुतं जपेत् ॥ १०.४८ ॥</p></blockquote>
<p><strong>देवलः</strong> ।</p>
<blockquote>
<p>पात्रे कृत्वा निवेद्यं तु यदि मन्त्रं न विन्यसेत् ।<br>
जपात् त्रिकसहस्रस्य विरजा जायते यतिः ॥ १०.४९ ॥<br>
उदक्याशवचण्डालचोरनग्नकपालिनः ।<br>
पतितान् पिशुनान् स्पृष्ट्वा भिक्षां भिक्षुः परित्यजेत् ॥ १०.५० ॥<br>
पतितान्नं सकृद् भुक्त्वा प्रायश्चित्तं चरेद् यतिः ।<br>
वज्रकृच्छ्रत्रयं कृत्वा शुध्यते नात्र संशयः ॥ १०.५१ ॥<br>
यवप्रसृतिमात्रं तु गवां मूत्रेण सम्पचेत् ।<br>
अमावास्यायाम् अश्नीयाद् वज्रकृच्छ्रम् इदं महत् ॥ १०.५२ ॥<br>
प्राजापत्यं तु वा कृच्छ्रं चरेत् पतितभोजने ।<br>
अज्ञानात् तु सकृद् भुक्त्वा प्राजापत्येन शुध्यति ॥ १०.५३ ॥<br>
प्राणायामशतं कुर्यात् पादकृच्छ्रं समाचरेत् ।<br>
त्रिरात्रं शङ्खपुष्पं वा पक्त्वाढ्यं पयसा पिबेत् ॥ १०.५४ ॥</p></blockquote>
<p><strong>हारीतः</strong> ।</p>
<blockquote>
<p>शङ्कास्थाने समुत्पन्ने भक्ष्यभोज्यस्य सङ्करे ।<br>
आहारशुद्धिं वक्ष्यामि तन् मे निगदतः शृणु ॥ १०.५५ ॥<br>
अक्षारलवणां कृत्वा पिबेद् ब्रह्मसुवर्चलाम् ।<br>
त्रिरात्रं शङ्खपुष्पं वा पयसा सह पाययेत् ॥ १०.५६ ॥<br>
पालाशबिल्वपत्राणि कुशान् पद्मान् उदुम्बरान् ।<br>
क्वाथयित्वा पिबेद् आपस् त्रिरात्रेण विशुध्यति ॥ १०.५७ ॥<br>
कपिलापञ्चगव्येन विधियुक्तेन वा पुनः ।<br>
पीत्वा शुद्धिम् अवाप्नोति अभक्ष्यान्नस्य भक्षणात् ॥ १०.५८ ॥</p></blockquote>
<p><strong>अत्रिः</strong> ।</p>
<blockquote>
<p>एकान्नं मधु मांसं चाप्य् अन्नं विष्ठादिदूषितम् ।<br>
हन्तकारम् अनैवेद्यं प्रत्यक्षलवणानि च ॥ १०.५९ ॥<br>
एषाम् एकं यतिर् भुक्त्वा प्राजापत्यं समाचरेत् ।<br>
मधुमांसाशनैर् भुक्त्वा पराकं तु समाचरेत् ।<br>
त्रिकस्य च जपेल् लक्षं जपश् चेद् वत्सरं जपः ॥ १०.६० ॥<br>
अपःप्राण्यङ्गभोक्ता यो मधुमांसस्य चापदि ।<br>
जपेत् त्रिकसहस्रं वै प्राणायामशतं तथा ॥ १०.६१ ॥</p></blockquote>
<p><strong>वृद्धजाबालिः</strong> ।</p>
<blockquote>
<p>दयापूर्वम् अदत्तं च दत्त्वा च प्रतिगृह्य च ।<br>
दत्त्वा सौम्यं महत् कृच्छ्रं प्राजापत्यम् अथापि च ॥ १०.६२ ॥<br>
भिक्षुर् भुङ्क्ते य एकान्नं दाक्षिण्याल् लौल्यतो ऽपि वा ।<br>
प्राजापत्येन कृच्छ्रेण प्राणायामशतेन च ॥ १०.६३ ॥</p></blockquote>
<p><strong>देवलः</strong> ।</p>
<blockquote>
<p>व्रणात् क्रिमिसमुद्भूते भक्षणे मधुमांसयोः ।<br>
उपवासत्रयं कृत्वा प्राणायामशतं चरेत् ॥ १०.६४ ॥</p></blockquote>
<p><strong>गालवः</strong> ।</p>
<blockquote>
<p>मांसं मधु वा भक्षयित्वा पराकं कुर्यात् । ताम्बूलं भक्षयित्वाहोरात्रम् उपवसेत् । बुद्धिपूर्वे प्राजापत्यं चरेत् ॥ १०.६५ ॥</p></blockquote>
<p><strong>जमदग्निः</strong> ।</p>
<blockquote>
<p>एकान्नं मधु मांसं च नवश्राद्धं च सौतिकम् ।<br>
अभोज्यानि यतीनां तु प्रत्यक्षलवणं तथा ।<br>
एकैकातिक्रमे तेषां प्राजापत्येन शुध्यति ॥ १०.६६ ॥</p></blockquote>
<p><strong>क्रतुः</strong> ।</p>
<blockquote>
<p>श्वाखुमार्जारकाकानां केशकीटास्थिवाससाम् ।<br>
दूषितान्नं यतिर् भुक्त्वा पञ्चगव्येन शुध्यति ॥ १०.६७ ॥</p></blockquote>
<p><strong>भरद्वाजः</strong> ।</p>
<blockquote>
<p>भोजनमध्ये यत् किञ्चित् सूक्ष्मकेशकीटमक्षिकाभिहतं चेत्यादि ॥ १०.६८ ॥</p></blockquote>
<p><strong>देवलः</strong> ।</p>
<blockquote>
<p>क्रव्यादाशुद्धिसम्पाते भुञ्जानस्य कथञ्चन ।<br>
पूर्वं त्यक्त्वा भोजनं तु पश्चात् स्नानं समाचरेत् ।<br>
जपेत् त्रिकसहस्रं तु प्राणायामशतं चरेत् ॥ १०.६९ ॥</p></blockquote>
<p><strong>जमदग्निः</strong> ।</p>
<blockquote>
<p>भुञ्जानस्य तु विप्रस्य कदाचित् प्रस्रवेद् गुदम् ।<br>
उच्छिष्टताशुचित्वं च तस्य शौचं कथं भवेत् ॥ १०.७० ॥<br>
पूर्वं कृत्वाथ शौचं तु तत्र पश्चाद् उपस्पृशेत् ।<br>
अहोरात्रोषितः स्नात्वा पञ्चगव्येन शुध्यति ॥ १०.७१ ॥<br>
भैक्षशेषं तु यत् किञ्चिद् यदि भिक्षुः समुत्सृजेत् ।<br>
ग्रासे ग्रासे तु कर्तव्याः प्राणायामास् त्रयस् त्रयः ॥ १०.७२ ॥<br>
सकर्दमं तु वर्षासु प्रविश्य ग्रामसङ्कटम् ।<br>
जङ्घयोर् मृत्तिकास् तिस्रः प्रदद्यात् सप्त पादयोः ॥ १०.७३ ॥</p></blockquote>
<p><strong>देवलः</strong> ।</p>
<blockquote>
<p>केशश्मश्रुगतं तोयं पात्रे तु पतितं यदि ।<br>
त्यजेद् भिक्षां तथा पात्रं त्यक्त्वा चोपवसेद् यतिः ॥ १०.७४ ॥<br>
विरिक्तवान्तविण्मूत्रस्कन्दनैकान्नजग्धिषु ।<br>
स्नात्वा भिक्षाटनाद् एत्य प्राणायामास् त्रयस् त्रयः ॥ १०.७५ ॥</p></blockquote>
<p><strong>जमदग्निः</strong> ।</p>
<blockquote>
<p>घ्रात्वा गन्धं सुरायाश् च तथा मूत्रपुरीषयोः ।<br>
क्रव्यादपूतिगन्धं वा प्राणायामास् त्रयस् त्रयः ॥ १०.७६ ॥<br>
छर्दिमूत्रपुरीषं वा दृष्ट्वा तु सहसा यतिः ।<br>
प्राणायामेन शुध्येत कृत्वा तद्द्विगुणं चरेत् ॥ १०.७७ ॥</p></blockquote>
<p><strong>गालवः</strong> ।</p>
<blockquote>
<p>पूतिविण्मूत्रक्रव्यादसुरागन्धाघ्राणं कृत्वा प्राणायामांस् त्रींस् त्रीन् कुर्यात् ॥ १०.७८ ॥<br>
नियमांस् तु सदा कुर्याद् यमांस् तेभ्यो ऽभिपालयेत् ।<br>
आपत्काले ऽप्य् अशक्तौ वा पने ऽपां भेषजादने ॥ १०.७९ ॥<br>
हविषि ब्राह्मणेच्छायां पुष्पमूलफलादने ।<br>
दध्नि दुग्धे गुरोर् वाक्ये त्वक्पत्रे दन्तधावने ।<br>
नियमातिक्रमो नास्ति ब्राह्मणानाम् अनुज्ञया ॥ १०.८० ॥<br>
तेषां पुण्याहघोषेण कार्यं पापापनोदनम् ।<br>
अकामकृतपापेभ्यस् तत् कृत्वा विप्रमुच्यते ॥ १०.८१ ॥</p></blockquote>
<p><strong>बोधायनः</strong> ।</p>
<blockquote>
<p>अथ यत्रोपनिषदम् आचार्या ब्रुवते तत्रोदाहरन्ति । स्थानमौनासनं सवनोपस्पर्शनं चतुर्थषष्ठाष्टमकालव्रतयुक्तत्वं कणपिण्याकयावकदधिपयोव्रतत्वं च । तत्र मौनयुक्तस् त्रैविद्यवृद्धैर् आचार्यैर् मुनिभिर् अन्यैर् वाश्रमिभिर् बहुश्रुतैर् दन्तैर् दन्तान् सन्धायान्तर्मुख एव यावदर्थं सम्भाषेत एवं न यत्र लोपो भवतीति विज्ञायते । स्थानमौनवीरासनानाम् अन्यतमेन सम्प्रयोगो न त्रयं सन्निपातयेत् । यत्र गतश् चेद् यावन् मात्रम् अनुव्रजेद् आपत्सु न यत्र लोपो भवतीति विज्ञायते । स्थानमौनवीरासनोपस्पर्शनचतुर्थषष्ठाष्टमकालव्रतयुक्तस्य ॥ १०.८२ ॥<br>
अष्टौ तान्य् अव्रतघ्नानि आपो मूलं घृतं पयः ।<br>
हविर् ब्राह्मणकामाय गुरोर् वचनम् औषधम् ॥ १०.८३ ॥ [ब्ध् २.१८.१५–१९]</p></blockquote>
<p><strong>देवलः</strong> ।</p>
<blockquote>
<p>यदि कश्चित् प्रमादेन स्वापाचारं तु विस्मरेत् ।<br>
जपेत् त्रिकसहस्रं तु शुध्यते नात्र संशयः ॥ १०.८४ ॥</p></blockquote>
<p>अथ रात्रिजानाम् अपराधानां निष्कृतिर् उच्यते । तत्र <strong>वृद्धजाबालिः</strong> ।</p>
<blockquote>
<p>सन्ध्याकाले तु सम्प्राप्ते निशि भुञ्जीत यो यतिः ।</p></blockquote>
<pre><code> उपस्थानं च जप्यं च प्राणायामो बलिस् तथा ॥ १०.८५ ॥
</code></pre>
<blockquote>
<p>सर्वे ते निष्फलास् तस्य प्रायश्चित्तं विधीयते ।<br>
एकरात्रोपवासश् च प्राणायामाश् च षोडश ॥ १०.८६ ॥</p></blockquote>
<p><strong>जमदग्निः</strong> ।</p>
<blockquote>
<p>आहारग्रहणे रात्रौ प्राणायामा दश स्मृताः ।<br>
जलमृद्ग्रहणे चापि निशायां तद्वद् आचरेत् ॥ १०.८७ ॥<br>
गृहीतनाशे धर्मेण स्रवन्तीषु सरित्सु च ।<br>
सकृद् गृह्णन् न लिप्येत देवतायतनेषु च ॥ १०.८८ ॥<br>
रात्रौ तु क्षरणे स्नात्वा द्वादशासुयमांश् चरेत् ।<br>
प्राणायामैर् विशुद्धात्मा विरजा जायते यतिः ॥ १०.८९ ॥</p></blockquote>
<p><strong>शौनकः</strong> ।</p>
<blockquote>
<p>पूर्वसम्भोगान् न स्मरेत् । प्रमादात् स्मरणे आचम्य प्राणायामत्रयं कृत्वा पुनर् आचामेत् । प्रमादात् स्त्रीदर्शने प्राणायामान् आचरेत् । स्वप्नसम्भोगे त्रिकसहस्रं जप्त्वा प्राणायामान् द्वादश धारयेत् । सम्भोगे स्वप्नक्षरणे द्वादश तु धारयेत् । मेहमानो द्वयं कृत्वा पुनर् आचामेत् ॥ १०.९० ॥</p></blockquote>
<p><strong>कपिलः</strong> ।</p>
<blockquote>
<p>स्वप्नसम्भोगे स्नात्वा त्रिकसहस्रं जपेत् । कण्डूयनरुधिरक्षरणे उपवासः<br>
॥ १०.९१ ॥</p></blockquote>
<p><strong>गालवः</strong> ।</p>
<blockquote>
<p>कामाद् रेतौत्सर्गे त्रीन् पराकान् धारयेत् । अकामतः स्वप्ने स्त्रीसम्भोगे द्वादश प्राणायामान् धारयेत् । निद्रायां प्रमादात् क्षरणे द्वादश प्राणायामान् धारयेत् । प्राणायामांस् त्रींस् त्रीन् गुह्यप्रमाददर्शने धारयेत् । स्वप्ने एतद्दर्शने अघमर्षणम् । सदा चाप्रयत्नोत्सर्गं कृत्वा रेतस षोडश प्राणायामान् धारयेत् । प्रयत्नेन रेतःसेकं कृत्वा चान्द्रायणं चरेत् ॥ १०.९२ ॥</p></blockquote>
<p><strong>जाबालिः</strong> ।</p>
<blockquote>
<p>शुक्लोत्सर्गं यदा कुर्यात् कामाद् अभ्यासतो ऽपि वा ।<br>
पराकत्रयसंयुक्तं प्राणायामशतं चरेत् ॥ १०.९३ ॥<br>
दिवा तु स्कन्दयेद् रेतः प्रायश्चित्ती प्रमादतः ।<br>
स त्रिरात्रोपवासेन प्राणायामशतं चरेत् ॥ १०.९४ ॥<br>
स्कन्न इन्द्रियदौर्बल्यात् स्त्रियं दृष्ट्वा प्रमादतः ।<br>
तेन धारयितव्याः स्युः प्राणायमास् तु षोडश ॥ १०.९५ ॥</p></blockquote>
<p><strong>वायुः</strong> ।</p>
<blockquote>
<p>शुक्लोत्सर्गं यदा कुर्यात् क्वचिद् भिक्षुस् तु कामतः ।<br>
प्राजापत्यत्रयं कुर्यात् प्राणायामशतानि च ॥ १०.९६ ॥</p></blockquote>
<p><strong>वृद्धपराशरः</strong> ।</p>
<blockquote>
<p>वासुदेव प्रसुप्तो ऽसि यावन् नोदयते रविः ।<br>
अहं तावन् निवत्स्यामि सर्वभूतहिताय वै ॥ १०.९७ ॥<br>
सप्त ऋषयः प्रतिहिताः शरीरे<br>
सप्त रक्षन्ति सदम् अप्रमादम् ।<br>
सप्तापः स्वपतो लोकम् ईयुस् तत्र<br>
जागृतो अस्वप्नजौ सत्रदौ च देवौ ॥ १०.९८ ॥ [व्स् ३४.५५]<br>
आभ्यां मन्त्राभ्यां शयीत । यदि न कुर्यात् प्राणायामषट्कं कृत्वा पुनर् अपि मन्त्राभ्यां शयीत । उत्तिष्ठेत्य् उत्थानं प्रातःकाले कुर्यात् । यदि न कुर्यात् प्राणायामत्रयं कृत्वा पुनर् उत्तिष्ठेद् इति ॥ १०.९९ ॥</p></blockquote>
<p>अथ नियमातिक्रमे प्रायश्चित्तानि । तत्र <strong>वायुः</strong> ।</p>
<blockquote>
<p>व्रतानि यानि भिक्षूणां तथैवोपव्रतानि च ।<br>
एकैकातिक्रमे तेषां प्रायश्चित्तं विधीयते ॥ १०.१०० ॥<br>
उपेत्य तु स्त्रियं कामात् प्रायश्चित्ती भवेद् यतिः ।<br>
प्राणायामसमायुक्तं कृच्छ्रम् अब्दं समाचरेत् ॥ १०.१०१ ॥<br>
ततश् चरितनिर्वेदः कृच्छ्रध्याने समाहितः ।<br>
भूयो निर्वेदम् आपन्नश् चरेद् भिक्षाम् अतन्द्रितः ॥ १०.१०२ ॥</p></blockquote>
<p><strong>कपिलः</strong> ।</p>
<blockquote>
<p>सकृत्सम्भोगे द्वादशरात्रम् उपवासः त्रिकलक्षं जपश् च । अभ्यासे त्रिरात्रं संवत्सरं जपेत् । सकृद् अन्त्यजां गत्वारण्ये बिल्वादीनि स्वयम्पतितानि प्रक्षाल्योपयुञ्जीत ब्रह्मावर्तयन् यावत् स मृत्युतः शुद्धो भवति ॥ १०.१०३ ॥</p></blockquote>
<p><strong>जाबालिः</strong> ।</p>
<blockquote>
<p>उपेत्य तु स्त्रियं कामात् प्रायश्चित्ती भवेद् यतिः ।<br>
प्राणायामसमायुक्तम् अब्दं सान्तपनं चरेत् ॥ १०.१०४ ॥</p></blockquote>
<p><strong>गालवः</strong> ।</p>
<blockquote>
<p>सकृत् साधारणीं गत्वा ब्रह्महत्याप्रायश्चित्तं चरेत् ॥ १०.१०५ ॥</p></blockquote>
<p><strong>अत्रिः</strong> ।</p>
<blockquote>
<p>महापातकजाद् दोषाच् छुद्ध्यर्थं वर्तयेद् यतिः ।<br>
त्रिकलक्षं जपेद् योगी प्राणायामायुतं तथा ।<br>
ततः शतसहस्राणि प्रणवानां जपेद् यतिः ॥ १०.१०६ ॥<br>
स्त्रीसम्भोगे सकृद् मोहाद् विधिनानेन शुध्यति ।<br>
कामतो वा तथाभ्यासे प्रायश्चित्तेन शुध्यति ॥ १०.१०७ ॥</p></blockquote>
<p><strong>वायुः</strong> ।</p>
<blockquote>
<p>यद् एतद् द्रविणं नाम प्राणा ह्य् एते बहिश्चराः ।<br>
स तस्य हरति प्राणान् यो ऽस्य संहरते धनम् ॥ १०.१०८ ॥<br>
एवं कृत्वा स दुष्टात्मा भिन्नवृत्ताश्रमो यतिः ।<br>
ततो निर्वेदम् आपन्नश् चरेच् चान्द्रायणव्रतम् ।<br>
विधिना शास्त्रदृष्टेन संवत्सरम् इति श्रुतिः ॥ १०.१०९ ॥<br>
ततः संवत्सरस्यान्ते भूयः प्रक्षीणकल्मषः ।<br>
भूयो निर्वेदम् आपन्नो भिक्षां भिक्षुः समाचरेत् ॥ १०.११० ॥</p></blockquote>
<p><strong>गालवः</strong> ।</p>
<blockquote>
<p>धनगोभूमितिलादीनां बुद्धिपूर्वं परिगृह्य पतितवत् प्रायश्चित्तं कुर्यात् ॥ १०.१११ ॥</p></blockquote>
<p><strong>जमदग्निः</strong> ।</p>
<blockquote>
<p>लब्धद्रव्यं परित्यज्य उपवासत्रयं चरेत् ।<br>
गायत्रीम् अयुतं जप्त्वा मुच्यते सर्वपातकैः ॥ १०.११२ ॥</p></blockquote>
<p><strong>स एवाह</strong> ।</p>
<blockquote>
<p>भूमिर् गावो हिरण्यं वा यतेर् यस्य परिग्रहः ।<br>
तादृशं कश्मलं दृष्ट्वा सवासा जलम् आविशेत् ॥ १०.११३ ॥</p></blockquote>
<p><strong>वायुः</strong> ।</p>
<blockquote>
<p>प्राणायामशतं कुर्याद् उपवासे वदन् मृषा ।<br>
असद्वादो न कर्तव्यो यतिना धर्मलिप्सुना ॥ १०.११४ ॥</p></blockquote>
<p><strong>गालवः</strong> ।</p>
<blockquote>
<p>अनृतम् उक्त्वा त्रिरात्रम् उपवसेत् । धर्मयुक्तम् अनृतम् अनूच्याहोरात्रम् उपोष्य प्राणायामशतं कुर्यात् ॥ १०.११५ ॥</p></blockquote>
<p><strong>जमदग्निः</strong> ।</p>
<blockquote>
<p>वाङ्मनःकायहिंसायां चरेषु स्थावरेषु च ।<br>
येन येनोपरुध्येत तेन तेन विशोधयेत् ॥ १०.११६ ॥<br>
वाक्सम्प्रयोगे वाग्दण्डः प्राणदण्डस् तु मानसे ।<br>
कर्मदण्डः शरीरस्य बुद्ध्या निर्वेदम् आदिशेत् ॥ १०.११७ ॥<br>
वाग्दण्डो हन्ति वै ज्ञानं मनोदण्डः परां गतिम् ।<br>
कर्मदण्डस् तु लोकांस् त्रीन् हन्याद् अपरिरक्षितः ॥ १०.११८ ॥<br>
वाग्दण्डं मौनम् आतिष्ठेत् कर्मदण्डस् त्व् अभोजनम् ।<br>
मनसः स तु दण्डः स्यात् प्राणायामस्य धारणम् ॥ १०.११९ ॥<br>
समुत्पन्नेषु दोषेषु स्याद् अनेन तु निष्कृतिः ।<br>
अतीव चिरकाले तु द्विगुणं व्रतम् आचरेत् ॥ १०.१२० ॥</p></blockquote>
<p><strong>गालवः</strong> ।</p>
<blockquote>
<p>चतुष्पदान् मृगान् हत्वा व्रतं चान्द्रायणं चरेत् ।<br>
कर्कटचित्ररोमादीन् दशरात्राण्य् उपवसेत् ॥ १०.१२१ ॥<br>
कामाद् एव तु हिंसीत यदि भिक्षुः पशून् मृगान् ।<br>
कृच्छ्रातिकृच्छ्रे कुर्वीत चान्द्रायणम् अथापि वा ॥ १०.१२२ ॥</p></blockquote>
<p><strong>जमदग्निः</strong> ।</p>
<blockquote>
<p>कृकलासे क्षीरगले मण्डूके गृहगोलिके ।<br>
कुररादिषु भूतेषु दशाहं चार्धभोजनम् ॥ १०.१२३ ॥<br>
मार्जारे मूषके सर्पे स्थूलमत्स्येषु पक्षिषु ।<br>
नकुलादिषु भूतेषु चरेच् चान्द्रायणं व्रतम् ।<br>
पिपीलिकायां सूक्ष्मायां प्राणायामास् त्रयस् त्रयः ॥ १०.१२४ ॥<br>
सूक्ष्मास्थिमद्वधे भिक्षोः प्रायश्चित्तं विधीयते ।<br>
त्रिंशत् प्राणायामान्कृत्वा एकाहं त्व् अर्धभुग् भवेत् ॥ १०.१२५ ॥</p></blockquote>
<p><strong>गालवः</strong> ।</p>
<blockquote>
<p>पर्णमूलाङ्कुरपुष्पाणां छेदनं कृत्वा त्रिंशत् प्राणायामान् धारयेत् ॥ १०.१२६ ॥</p></blockquote>
<p><strong>दत्तात्रेयः</strong> ।</p>
<blockquote>
<p>नग्नं वानुपनीतं वा विप्रं दृष्ट्वा प्रमादतः ।<br>
मृद्भिर् द्वादशभिः स्नात्वा वासोभिः सह शुध्यति ॥ १०.१२७ ॥</p></blockquote>
<p><strong>हारीतः</strong> ।</p>
<blockquote>
<p>नग्नं वानुपनीतं वा यः श्राद्धे भोजयेद् द्विजम् ।<br>
रेतोमूत्रपुरीषाणि स पितृभ्यः प्रयच्छति ॥ १०.१२८ ॥<br>
प्रेरणाद् अथ वा लोभाद् एकदण्डं समाश्रितः ।<br>
भूयो निर्वेदम् आपन्नस् त्रिदण्डं धारयेद् बुधः ॥ १०.१२९ ॥<br>
प्राजापत्यं चरेत् कृच्छ्रं नियतो माससङ्ख्यया ।<br>
उपस्पृशंस् त्रिषवणं गायत्रीं च सदा जपेत् ॥ १०.१३० ॥<br>
अथ चेत् त्वरते कर्तुं दिवसं मारुताशनः ।<br>
रात्रौ स्थित्वा जले व्युष्टः प्राजापत्यफलं लभेत् ॥ १०.१३१ ॥<br>
गायत्र्यष्टसहस्रं तु जपं कृत्वोत्थिते रवौ ।<br>
मुच्यते सर्वपापेभ्यो यदि न भ्रूणहा भवेत् ॥ १०.१३२ ॥<br>
सर्वेषाम् एव पापानां सङ्करे समुपस्थिते ।<br>
दशसाहस्रम् अभ्यस्य गायत्री शोधनं परम् ॥ १०.१३३ ॥<br>
सव्याहृतिं सप्रणवां गायत्रीं शिरसा सह ।<br>
त्रिः पठेद् आयतप्राणः प्राणायामः स उच्यते ॥ १०.१३४ ॥<br>
प्राणायामान् धारयेत् त्रीन् यथाविधि समाहितः ।<br>
अहोरात्रकृतं पापं तत्क्षणाद् एव नश्यति ॥ १०.१३५ ॥<br>
कर्मणा मनसा वाचा यद् अह्ना कुरुते द्विजः ।<br>
आसीनः पश्चिमां सन्ध्यां प्राणायामेन शुध्यति ॥ १०.१३६ ॥<br>
सहस्रपरमां देवीं शतमध्यां दशावराम् ।<br>
गायत्रीं यो जपेन् नित्यं न स पापेन लिप्यते ॥ १०.१३७ ॥<br>
सव्याहृतिकाः सप्रणवाः प्राणायामास् तु षोडश ।<br>
अपि भ्रूणहतं मासात् पुनन्त्य् अहर् अहः कृताः ॥ १०.१३८ ॥<br>
दुरितानां दुरिष्ठानां पापानां महतां तथा ।<br>
कृच्छ्रं चान्द्रायणं चैव सर्वपापप्रणाशनम् ॥ १०.१३९ ॥</p></blockquote>
<p><strong>संवर्तः</strong> ।</p>
<blockquote>
<p>सन्न्यासात् प्रच्युतानां तु निष्कृतिं श्रोतुम् अर्हथ ।<br>
सन्न्यस्य दुर्मतिः कश्चित् प्रत्यापत्तिं भजेत् तु यः ॥ १०.१४० ॥<br>
स कुर्यात् कृच्छ्रम् अश्रान्तं षण्मासात् प्रत्यनन्तरम् ।<br>
यतेर् विपत्तौ सन्दृष्टः प्रायश्चित्तविधिक्रमः ॥ १०.१४१ ॥</p></blockquote>
<p><strong>स एवाह</strong> ।</p>
<blockquote>
<p>चतुर्विद्योपपन्नस्य ब्रह्मघ्नो गुरुघातिनः ।<br>
सेतुबन्धपथे युक्तं प्रायश्चित्तं विनिर्दिशेत् ॥ १०.१४२ ॥<br>
सेतुबन्धपथे भिक्षां चातुर्वर्ण्यं समाचरेत् ।<br>
ख्यापयंश् च स्वकर्माणि छत्रोपानहवर्जितः ॥ १०.१४३ ॥<br>
अहं दुष्कृतात्मा वै महापातककारकः ।<br>
वेश्मद्वारेषु तिष्ठामि भिक्षार्थी ब्रह्मघातकः ॥ १०.१४४ ॥<br>
गोकुलेषु च गोष्ठेषु ग्रामेषु नगरेषु च ।<br>
पर्यटंश् चैव तीर्थानि पुण्यं गत्वा तु सागरम् ॥ १०.१४५ ॥<br>
सेतुबन्धं ततः पश्येल् लङ्कामार्गं महोदधेः ।<br>
दशयोजनविस्तीर्णं शतयोजनम् आयतम् ॥ १०.१४६ ॥<br>
राघवस्य समादेशान् नलसञ्चयसञ्चितम् ।<br>
सेतुबन्धं ततो दृष्ट्वा राजानं पृथिवीपतिम् ।<br>
यजन्तम् अश्वमेधेन दृष्ट्वा सद्यः शुचिर् भवेत् ॥ १०.१४७ ॥</p></blockquote>
<p><strong>देवलः</strong> ।</p>
<blockquote>
<p>रजस्वलां तु नारीं वा वेश्यां वा मद्यपां तु वा ।<br>
शवोपस्करकाष्ठं वा स्पृष्ट्वा स्नात्वा द्वयं जपेत् ॥ १०.१४८ ॥</p></blockquote>
<p><strong>स एवाह</strong> ।</p>
<blockquote>
<p>यूकोत्पत्तिः शरीरे चेत् प्रायश्चित्तं विधीयते ।<br>
कृत्वोपवासम् एकं तु प्राणायामान् षड् आचरेत् ॥ १०.१४९ ॥</p></blockquote>
<p><strong>गर्गः</strong> ।</p>
<blockquote>
<p>भिक्षवः परस्परं न गृह्णीयुः । प्रमादाद् ग्रहणे मित्रस्य चर्षणी धृत इति जपेयुः प्राणायामास् त्रयश् च ॥ १०.१५० ॥</p></blockquote>
<p><strong>गालवः</strong> ।</p>
<blockquote>
<p>कण्डूयनरुधिरक्षरणे ऽहोरात्रम् उपवासः ॥ १०.१५१ ॥</p></blockquote>
<p><strong>जमदग्निः</strong> ।</p>
<blockquote>
<p>मातरं पितरं पुत्रं मनसापि न चिन्तयेत् ।<br>
यदि स्नेहो भवेत् तेषु प्राणायामास् तु षोडश ॥ १०.१५२ ॥</p></blockquote>
<p><strong>सत्यकाम-जाबालौ</strong> ।</p>
<blockquote>
<p>एकवषट्कारस्वाहास्वधावषट्कारं करोति कारयेद् वा सर्वं तन् निष्फलं भवति । तस्य प्रायश्चित्तं विधीयते । स्वयम् एव प्रयुञ्जानः प्राजापत्यत्रयं कृत्वा प्राणायामान् द्वादश धारयेत् ॥ १०.१५३ ॥</p></blockquote>
<p>अनुक्तानां सर्वेषां प्रायश्चित्तं <strong>सत्यकाम</strong> आह ।</p>
<blockquote>
<p>विहितातिक्रमं कृत्वा प्राणायामान् द्वादश धारयेत् ॥ १०.१५४ ॥</p></blockquote>
<p>अशक्तस्य देशकालाद्यपेक्षया गुरूणि लघूनि प्रायश्चित्तानि व्यवस्थापनीयान् । ऋषीणां मतभेदात् तु विकल्प इति <u>केचित्</u> ॥ १०.१५५ ॥ तथान्ये ऽपि धर्मास् तत्प्रायश्चित्तं च गृहस्थधर्माद् एव योजनीयम् ॥ १०.१५६ ॥</p>
<p>**इति यतिधर्मसमुच्चये प्रायश्चित्तविधिर् नाम **</p>
<p><strong>दशमं पर्व ॥ १०.१५७ ॥</strong></p>
<p><strong>एकादशं पर्व</strong></p>
<p><strong>यतिसंस्कारविधिः</strong></p>
<p>अथ यतीनां संस्कारविधिर् उच्यते । तत्र <strong>बोधायनः</strong> ।</p>
<blockquote>
<p>यतीनां प्रेतसंस्कारविधिं वक्ष्याम्य् अशेषतः ।<br>
स्नात्वा गृहस्थः शुद्धात्मा यतिसंस्कारम् आचरेत् ॥ ११.१ ॥<br>
शिक्ये शरीरम् आरोप्य गन्धमाल्यैर् अलङ्कृतम् ।<br>
घोषितं जयशब्देन दुन्दुभीनां रवेण च ।<br>
प्राचीम् उदीचीं वा गत्वा शुद्धदेशं समाश्रयेत् ॥ ११.२ ॥<br>
नदीतीरे ऽश्वत्थवृक्षे देवगृहे गोष्ठे ब्रह्मवृक्षस्याधस्ताद् वा व्याहृतिभिर् दण्डायामप्रमाणं देवयजनं खात्वा सप्तव्याहृतिभिः प्रोक्ष्य पुरुषसूक्तेन स्नापयित्वा गन्धादिभिर् अलङ्कृत्य विष्णो रक्षस्वेति निदधाति । इदं विष्णुर् विचक्रम इति दक्षिणहस्ते दण्डं निदधाति । हंसः शुचिषद् इत्य् ऋचा हृदयदेशे जपेत् । पुरुषसूक्तं भ्रुवोर् मध्ये जपेत् । ब्रह्म जज्ञानम् इति मूर्ध्नि देशे जपेत् । भूमिर् भूमिम् अगाद् इति मूर्धानं भेदयेत् । गायत्र्याभिमर्षणं । प्रणवेन देवयजनं पूरयेत् । पुनः पुनर् गायत्र्या देशसंस्कारः । सृगालकाकादिबाधो यदि दोषम् आपादयेत् कर्तुस् तद्देशे ऽनावृष्टिर् भविष्यति । तस्मात् पुनः पुनः पूरयेत् । तस्मिन् प्रच्छादयेत् । नाशौचं नोदकक्रिया । यतेर् वहनखननस्पर्शनाच् च सद्यो ऽवभृथस्नानं भवति । पदे पदे ऽश्वमेधफलं पुरुषः प्राप्नोति ।</p></blockquote>
<p>इत्य् आह भगवान् <strong>बोधायनः</strong> ॥ ११.३ ॥</p>
<blockquote>
<p>ब्रह्मनिष्ठे मृते पुत्रः खनेच् छिष्यो ऽथ वा गृही ।<br>
तस्य तेनैव कर्तव्यो नारायणबलिस् तथा ॥ ११.४ ॥<br>
न वह्निर् नोदकं श्राद्धं नापि ब्राह्मणतर्पणम् ।<br>
सर्वं नारायणोद्दिष्टम् एकोद्दिष्टवद् आचरेत् ॥ ११.५ ॥<br>
यतिमात्रे मृते ऽप्य् एतद् विधानं कवयो विदुः ।<br>
अहन्य् एकादशे प्राप्ते पार्वणं तु विधीयते ॥ ११.६ ॥<br>
सपिण्डीकरणं चैषां न कुर्वीत कदाचन ।<br>
त्रिदण्डग्रहणाद् एव प्रेतत्वं नैव गच्छति ॥ ११.७ ॥<br>
एतद् एव हि पर्याप्तं भिक्षोर् एकान्तशीलिनः ।<br>
न चास्य क्रियते कश्चित् क्रियते न स कस्यचित् ॥ ११.८ ॥<br>
अथापरो विधिर् दृष्टो व्याहृतिभिस् तु पूर्ववत् ।<br>
ताभिर् एव निधायैनं ताभिः कृत्वा तथावटम् ॥ ११.९ ॥<br>
सप्तव्याहृतिभिश् चैव प्रोक्ष्य तच् चावटं पुनः ।<br>
पिष्टप्रस्कन्दमन्त्रेण देवो वः सवितादिना ॥ ११.१० ॥<br>
दत्वा शिक्यं तु निक्षिप्य पार्श्वे दण्डं तु निक्षिपेत् ।<br>
सखा मेत्यादिना शिक्यं हृदये ऽस्य विनिक्षिपेत् ॥ ११.११ ॥<br>
येन देवाः पवित्रेण मुखे जलपवित्रकम् ।<br>
त्वं नो अग्न इति न्यस्य कुण्डिकां दक्षिणे करे ॥ ११.१२ ॥<br>
भूमिर् भूमिम् अगान् मन्त्रम् उक्त्वा पात्रं तथोदरे ।<br>
होतृभिः समुपस्थाय प्रोक्ष्य व्याहृतिसप्तकैः ॥ ११.१३ ॥<br>
पूरयेद् अवटं मन्त्रम् अग्निनाग्निः समिध्यते ।<br>
यथा सृगालाः श्वानो वा नोद्धरेयुः पुनस् तथा ॥ ११.१४ ॥<br>
प्राक्साग्निकानां भिक्षूणां निदध्याद् वा बिले क्षितौ ।<br>
निरग्नीनां दहेद् विप्रः संसिद्धानां कलेवरम् ॥ ११.१५ ॥<br>
एकोद्दिष्टं जलं पिण्डम् आशौचं प्रेतसंस्क्रियाः ।<br>
एतेषां तु विधानेन कुर्याद् अब्दे सपिण्डताम् ।<br>
न कुर्यात् पार्वणाद् अन्यद् ब्रह्मभूताय भिक्षवे ॥ ११.१६ ॥</p></blockquote>
<p><strong>अत्रिः</strong> ।</p>
<blockquote>
<p>पुत्रो गृहस्थः शुद्धात्मा यतिसंस्कारम् आचरेत् ।<br>
शिक्ये शरीरम् आरोप्य गन्धमाल्यैर् अलङ्कृतम् ॥ ११.१७ ॥<br>
तुषाग्निम् अत्र चोत्पाद्य संस्कारार्थं यतेर् हरेत् ।<br>
घोषितं जयशब्देन दुन्दुभीनां रवेण च ।<br>
प्राचीम् उदीचीं वा गत्वा शुद्धदेशं समाचरेत् ॥ ११.१८ ॥<br>
खात्वा व्याहृतिभिर् भूमिं दण्डायामप्रमाणकम् ।<br>
सप्तव्याहृतिभिः प्रोक्ष्य तत्र दारुचितिर् भवेत् ॥ ११.१९ ॥<br>
याज्ञीयैस् तु यथाशक्ति काष्ठैर् अन्यैर् अनिन्दितैः ।<br>
ततः शरीरं प्रक्षाल्य सावित्र्या शुद्धमानसः ॥ ११.२० ॥<br>
विष्णो हव्यं रक्षस्वेति दारुचित्यां निधाय तत् ।<br>
पवित्रम् इत्य् अनेनैव पवित्रं स्थापयेन् मुखे ॥ ११.२१ ॥<br>
त्रिदण्डं दक्षिणे पाणाव् इदं विष्णुर् इति न्यसेत् ।<br>
सव्ये शिक्यं यद् अस्येति स्वाहान्तेन निधाय तत् ॥ ११.२२ ॥<br>
सावित्र्या चोदरे पात्रं गुह्यस्थाने कमण्डलुम् ।<br>
भूमिर् भूमिम् अगाद् इति स्थापयेद् विधिकोविदः ॥ ११.२३ ॥<br>
श्वभ्रे काष्ठे ऽथ निक्षिप्तं सर्वसाधनसंयुतम् ।<br>
शरीरं होतृभिः कर्ता अभिमन्त्र्योपतिष्ठते ।<br>
तुषाग्निना दहेद् देहं यावद् भस्मीभविष्यति ॥ ११.२४ ॥<br>
अथाप्य् उदाहरन्तीमं वेदार्थनिपुणा बुधाः ।<br>
निषेकादिश्मशानान्ता विधयो ब्राह्मणे स्मृताः ।<br>
तस्माद् यतेश् च संस्कारं मन्त्रवत् कुरुते गृही ॥ ११.२५ ॥<br>
आत्मन्य् अग्नीन् समारोप्य यः प्रैषम् अवदद् यतिः ।<br>
तस्य पुत्रो विधानेन ह्य् अवरोप्याग्निना दहेत् ॥ ११.२६ ॥<br>
अपि होत्रविधानेन गायत्र्या प्रणवेन वा ।<br>
कर्मनिष्ठे तु सन्न्यस्ते पितर्य् उपरते सुतैः ।<br>
दहनं तस्य कर्तव्यं श्राद्धं पिण्डोदकक्रियाः ॥ ११.२७ ॥<br>
आदाव् एव विकल्पेन ब्रह्मचारी यतिर् भवेत् ।<br>
तस्य सर्वं गृहस्थेन कर्तव्यं सन्निधौ हरेः ॥ ११.२८ ॥<br>
यतीन् वहन् दहन् स्पर्शन् स्नानमात्रेण शुध्यति ।<br>
पदे पदे ऽश्वमेधस्य फलं प्राप्नोति मानवः ॥ ११.२९ ॥</p></blockquote>
<p><strong>शौनकः</strong> ।</p>
<blockquote>
<p>सर्वसङ्गनिवृत्तस्य ध्यानयोगरतस्य च ।<br>
न तस्य दहनं कार्यं नैव पिण्डोदकक्रियाः ॥ ११.३० ॥<br>
निदध्यात् प्रणवेनैव ध्यानभिक्षोः कलेवरम् ।<br>
प्रोक्षणं खननं चैव सर्वं तेनैव कारयेत् ॥ ११.३१ ॥<br>
यतीन् वहन् स्पृशन् वापि स्नानमात्रेण शुध्यति ।<br>
अश्वमेधफलं सर्वे पृथक् पृथग् अवाप्नुयुः इति ॥ ११.३२ ॥</p></blockquote>
<p>एतम् एवाह भगवान् वृद्धयाज्ञवल्क्यः ॥ ११.३३ ॥</p>
<p>**इति यादवप्रकाशीये यतिधर्मसमुच्चये यतिसंस्कारविधिर् नाम **</p>
<p><strong>एकादशं पर्व ॥ ११.३४ ॥</strong></p>

  </div>
</article>


        

        



    <aside class="card border noPrint" id="section-tree-item-kriyA_govindaH_yati-dharma-samuchchayaH_202412-ed_md">
        <div class="card-title bg-light-gray border d-flex justify-content-between">
            <a href="https://vishvAsa.github.io/rAmAnujIyam/kriyA/govindaH_yati-dharma-samuchchayaH/202412-ed/">202412 ed </a>
            <a data-toggle="collapse" href="#section-tree-item-body-kriyA_govindaH_yati-dharma-samuchchayaH_202412-ed_md" role="button" aria-expanded="false" aria-controls="section-tree-item-body-kriyA_govindaH_yati-dharma-samuchchayaH_202412-ed_md" >…<i class="fas fa-caret-down" class="collapsed"></i> </a>
        </div>
        <nav id="section-tree-item-body-kriyA_govindaH_yati-dharma-samuchchayaH_202412-ed_md" class="card-body p-0 collapse">
            
            <li>draft: false</li>
            
            <li>iscjklanguage: false</li>
            
            <li>title: 202412 ed</li>
            
        </nav>
    </aside>


      </main>
    </div>
    <footer class="bg-yellow  p-1 noPrint" role="contentinfo">
  

  <div id="div_foot_nav_bar" class="row">
    <a href="/full_search"  class="btn btn-light btn-sm">🥽🔦</a>
    <div class="row col  d-flex justify-content-center">
      <div><a id="previousPageFoot" href="" class="btn btn-secondary">###<i class="fas fa-caret-left"></i></a></div>
      <div ><a id="nextPageFoot" href="" class="btn btn-secondary"><i class="fas fa-caret-right"></i> ### </a></div>
    </div>
      <ul id="footer-bar-right-custom" class="list-group list-group-horizontal">
      </ul>
  </div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vishvAsa/rAmAnujIyam/issues/new" >
      ✉️Contact
    </a>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
    <div class="btn small border">
      
      <a href="https://github.com/vishvAsa/rAmAnujIyam/actions/workflows/build.yml"><img src="https://github.com/vishvAsa/rAmAnujIyam/actions/workflows/build.yml/badge.svg"> Built </a> on 2025 Sep 27 11:49:57 UTC. (<a href="http://google.com/search?q=11%3a49%3a57%20UTC to IST">IST</a>)
    </div>
  </div>
</footer>



<script async src="https://www.googletagmanager.com/gtag/js?id=G-33H08JSLQR"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-33H08JSLQR');
</script>

  </body>
  <script type='text/javascript'>
    
    
    
    module_uiLib.onDocumentReadyTasks();
  </script>
  
</html>
