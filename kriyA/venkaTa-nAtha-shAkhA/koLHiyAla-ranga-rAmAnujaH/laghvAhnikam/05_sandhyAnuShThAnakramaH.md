+++
title = "०५ सन्ध्यानुष्ठानक्रमः"

+++

अथ संध्यानुष्ठानक्रमः॥

ततः सुप्रक्षालित-पाणि-पादो द्विर् आचम्य प्राणान् आयम्य,  
"श्रीभगवद्-आज्ञया भगवत्-प्रीत्यर्थं प्रातस्-सन्ध्याम् उपासिष्ये"  इति सङ्कल्प्य,

> "भगवान् एव  
स्वशेष-भूतेन मया  
स्वशेष-भूतं प्रातस्-सन्ध्योपासनाख्यं कर्म  
स्वस्मै स्वप्रीतये स्वयमेव कारयति" ।

इत्यनुसन्धाय,

> "आपोहिष्ठेति मन्त्रस्य-  
> सिन्धुद्वीप ऋषिः,  
> देवी गायत्री छन्दः,  
> आपो देवता"

इत्य् अनङ्गुष्ठाभिर् अङ्गुलीभिः  
शिरो जिह्वा हृदयेषु न्यस्य  
"प्रोक्षणे विनियोगः" इत्युक्त्वा  
वामहस्तेन तोयं स्पृशन्  
देव-तीर्थेन ऊर्ध्व-मुखेन शिरसि  
प्रणवेन, समस्त-व्याहृतिभिः,  
गायत्र्या +++(ऽधस्तनया)+++ प्रणवपूर्वकैः +++(पादैः)+++

> "आपो हिष्ठा मयोभुवः।  
> तान ऊर्जे दधातन ।  
> महे रणाय चक्षसे ।  
> यो वश्शिवतमो रसः।  
> तस्य भाजयतेह नः ।  
> उशतीरिव मातरः।  
> तस्मा अरङ्गमामवः।"

इत्य् एतैश् च प्रोक्ष्य

"ओं यस्य क्षयाय जिन्वय ।" इति पादद्वये,  
"ओं आपो जनयथा च नः" इति शिरसि च प्रोक्ष्य,

समस्त-व्याहृतिभिर् आत्मानं परिषिञ्चेत् ।

ततः,

> "सूर्यश्चेत्यनुवाकस्य अग्निर् ऋषिः,  
> देवीगायत्री छन्दः,  
> सूर्यो देवता",

इति मुखादौ न्यस्य  
"अपां प्राशने विनियोगः" इत्युक्त्वा तोयम् ,

> "ओं सूर्यश्च मामन्युश्च मन्युपतयश्च मन्युकृतेभ्यः ।  
> पापेभ्यो रक्षन्ताम् ।  
> यद्रात्र्या पापमकार्षम्।  
> मनसावाचा हस्ताभ्यां।  
> पद्भ्यामुदरेण शिश्ना ।  
> रात्रिस्तदवलुंपतु ।  
> यत्किञ्च दुरितं मयि ।  
> इदमहं माममृतयोनौ ।  
> सूर्ये ज्योतिषि जुहोमि स्वाहा।"

इत्यनुवाकेन चुलकेन प्राश्याचामेत् ।

ततः,

> "दधिक्राव्ण्ण इति मन्त्रस्य -  
> वामदेव ऋषिः  
> अनुष्टुप्छन्दः  
> दधिक्रावा देवता"

इति पूर्ववत् न्यस्य  
“प्रोक्षणे विनियोगः" इत्युक्त्वा,  
प्रणवपूर्वकैः,

> "दधिक्राव्ण्णो अकारिषं  
> जिष्णोरश्वस्य वाजिनः।  
> सुरभि नो मुखाकरत्  
> प्रण आयूँषि तारिषत् ।  
> आपो हिष्ठा...अरङ्गमामवः"

इत्येकादशभिश् शिरसि,  
“यस्य क्षयाय जिन्वथ" इति पादद्वये,  
“आपो जनयथा च नः" इति पुनश्शिरसि च प्रोक्ष्य,  
समस्तव्याहृतिभिरात्मानं परिषिञ्चेत् ॥

ततः प्राणानायम्य,

> "श्रीभगवदाज्ञया भगवत्प्रीत्यर्थं प्रातस्संध्यायाम् अर्घ्यप्रदानं करिष्ये”

इति सङ्कल्प्य

> "अर्घ्यप्रदानमन्त्रस्य  
> विश्वामित्र ऋषिः,  
> देवीगायत्री छन्दः,  
> सविता देवता"

इति न्यस्य "अर्घ्यप्रदाने विनियोगः" इत्युक्त्वा,

राक्षसमुद्रा-रहितेनाञ्जलिना तोयम् आदाय  
भ्रू-मध्य-पर्यन्तं समुद्धृत्य  
स-प्रणव-व्याहृतिक-गायत्रीम् उच्चार्य  
पाणि-द्वयम् उद्धृत्य  
सूर्य-मण्डलान्तर्वर्तिने भगवते ऽर्घ्यं दद्यात् ।  
एवं त्रिः कुर्यात्।

अर्घ्यदानात् पूर्वम् उदये,  
प्राणानायम्य,

> "श्रीभगवदाज्ञया भगवत्प्रीत्यर्थं  
> प्रातसन्ध्याकालातिक्रम-प्रायश्चित्तं  
> तुरीयार्घ्यप्रदानं करिष्ये"

इति सङ्कल्प्य,

> "तुरीयार्घ्यप्रदानमन्त्रस्य  
> सान्दीपिनिर् ऋषिः,  
> देवी गायत्री छन्दः,  
> सविता देवता"

इति न्यस्य,  
“तुरीयार्घ्यप्रदाने विनियोगः" इत्युक्त्वा,  
पूर्ववत् तोयम् आदाय,  
उभयतस् सप्त-व्याहृति-सहितां गायत्रीम् उच्चार्य,  
पूर्ववद् दत्वा,

शोधितं तीरं गत्वा,  
समस्तव्याहृतिभिर् आत्मानं परिषिञ्च्य,  
प्रदक्षिणं परिक्रम्य,  
"असावादित्यो ब्रह्म" इति ध्यात्वा  
स्व-गुरु--परम-गुरु-नामनी सङ्कीर्त्य,  
आचम्य "ओं केशवं तर्पयामि" इत्यादिक्रमेण  
केशवादीन् द्वादशान् सन्तर्प्य  
आचामेत् ॥ 