+++
title = "पुरुषकार-मीमांसा"
+++

आप्तवाचो-विरोधे स्यात्  
दृष्टि-भेदाद् इयं गतिः ।  
अनिश्चिताप्त-वाक्यानां  
निश्चिते स्याद् अनादरः ॥१६४॥

प्राधान्याङ्गत्व-परयोः  
गद्य-गीतान्त-भष्ययोः ।
द्वयोर् अन्यतरत् बाध्यं  
विरोधो हि स्फुटः ततः ॥१६५॥

“आर्तोपच्छन्दनं गद्यं  
केचिद् आहुर् विपश्चितः ।
गीतान्त-भाष्यम् अन्ये तु  
वदन्ति पर-रञ्जनम्” ॥१६६॥

तात्पर्यार्थाविरोधेन  
नात्रैकेनान्यबाधनम् ।
प्रमाण-दार्ढ्याद् अत्रैवं  
गद्य-भाष्योक्त-संग्रहः ॥१६७॥

“आर्तोपच्छन्दनं गद्यं  
भाष्यं तु पररञ्जनम् ।
इत्य्-आविल-धियो ह्येवं  
प्रसीदेयुः प्रमाणतः” ॥१६८॥

सुदुष्करेण शोचेद् यो  
येन येनेष्ट-हेतुना ।
स स तस्याहम् एवेति  
चरमश्लोक-संग्रहः” ॥१६९॥

आप्तस्य ग्रन्थयोर् एवं  
विरोधस्फुरणे यथा ।
तात्पर्य-कॢप्त्या निर्वाहो  
भिन्न-कर्तृकयोस् तथा ॥१७०॥
