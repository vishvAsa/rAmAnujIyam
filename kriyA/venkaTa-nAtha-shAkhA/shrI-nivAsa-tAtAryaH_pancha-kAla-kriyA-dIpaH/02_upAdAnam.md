+++
title = "०२ उपादानम्"

+++

## उपादान-सङ्कल्पः

अथोपादानं ख्यास्यामः । अन्हो द्वितीय-भागे सम्प्राप्ते 

> ओं कृतं च करिष्यामि भगवन्-नित्येन भगवत्-प्रीत्य्-अर्थेन महा-विभूति-चातुरात्म्य-भगवद्-वासुदेव-पादारविन्दार्चनेनोपादानेन कर्मणा भगवन्तम् अर्चयिष्यामि 

इत्य् उत्पादानं सङ्कल्प्य,

## पूजोपकरण-द्रव्य-संपादन-प्रकारः

> ओं भगवतो बलेन भगवतो वीर्येण भगवतस् तेजसा भगवतः कर्मणा भगवतः कर्म करिष्यामि वासुदेवस्य 

इत्य् अनुसन्धाय कुशादि-दर्भान् समिधः पत्राणि पुष्पाणि फल-मूलान्य् ओषधीः दधि-क्षीराज्यादीनि हविर् योग्य-तण्डुलानि गुडानि स्नानीय-द्रव्याणि वस्त्राणि स्वादु-सलिलान्य् अन्यानि पूजोपकरण-द्रव्याणि यथा-शक्ति यथा-वस्तु याच्ञया पूर्व-सम्पादितैर् अर्थैर् वा सम्पादयेत् । यथा-शुचिर् भूत्वा पूर्वोत्तराभिमुखो "हुं फड्" इति मन्त्रेण कुशादि-दर्भान् स्पृष्ट्वा 

## दर्भ-सङ्ग्रहण-विधिः

> विरिञ्चिना सहोत्पन्न परमेष्ठि-निसर्ग-ज ।  
नुद सर्वाणि पापानि दर्भ स्वस्ति-करो भव ॥  

इति मन्त्रेण देवार्थान् दर्भान् प्राङ्-मुख-उपवीती पित्रर्थान् दर्भान् दक्षिणा-मुखः प्राचीनावीत्य् आहृत्य पृथक् पृथग् एव निक्षिपेत् । एवम् अहन्य् अहन्य् आहृता दर्भाः प्रशस्ता भवन्ति । अ-शक्त्या यद्य् एकदैव दर्भ-ग्रहणं कार्यं तर्हि माघे नभो-मास्य् अमावास्यायां दर्भान् आहरेत् । तदा ऽऽनीता दर्भा वत्सरान्त-कर्मसु नियोज्या भवन्ति । कुश-विश्वामित्र-काशानाम् अलाभे अश्व-बाल-यव-व्रीहि-श्यामाक-नीवार-बल्बज-पुण्डरीक-दूर्वादिषु ये लब्धाः तैः कर्म कुर्यात् । ततो ऽस्त्र-मन्त्रेण समिध आहरेत् । ततः स्वयम् एव स्व-कृति-सिद्धानि स्वारामजानि पुष्पाणि पात्रेणाहरेत् । एतच् च पुष्पाहरणं मध्याह्न-स्नानात् पर्वम् एव कार्यम् । ततस् तुलसीम् आहरेत् । तन्-मन्त्राः ।

[[66]]

## पुष्प-तुलस्य्-आहरण-प्रकारः

> तुलस्य्-अमृत-सम्भूते सर्वदा केशव-प्रिये ।  
केशवार्थं लुनामि त्वां वरदाभव शोभने ॥  
मोक्षैक-हेतोर् धरणि-प्रसूते विष्णोः समस्तस्य गुरोः प्रिये ते ।  
आराधनार्थं पुरुषोत्तमस्य लुनामि पन्त्रं तुलसि क्षमस्व ॥  
प्रसीद मम देवेशि प्रसिद हरि-वल्लभे ।  
क्षीरोद-मथनोद्भूते तुलसि त्वं प्रसिद मे ॥

इति मन्त्रैः स्वारामजानि तुलसी-पत्राणि पात्रे स्वयम् एवाहरेत् । अन्यान्य् अपि पत्राङ्कुर-मूल-फलादीन्य् अस्त्र-मन्त्रेणाहरेत् ।

## त्याज्योपादेय-पुष्प-विवेकः

पुष्पाङ्कुर-फल-पत्र-मूल-धूप-वस्त्राभरणेषु शास्त्रेण वर्ज्यावर्ज्य-प्रशस्त-विभाग-पुरस्-सरम् आहरेत् । कर-वीरौ पद्मौ केतकी-जाति-मल्लिकोत्पल-चम्पक-कुटज-वकुल-तुलसी-तमाल-नव-मालिका-मरुवक-पलाश-पुन्नाग-श्वेत-कुमुद-वन-माल्लिका-कर्णिकाराण्य्-अशोक-द्वय-नन्द्या-वर्त-द्वय-पुष्पाणि ग्राह्याणि । अर्क-पुष्पेण विष्णुं नार्चयेत् । कर-वीर-पुष्पैर् गृहार्चां न पूजयेत् । विहितेष्व् अपि छिद्र-मुकुलं जीर्णं भग्न-पत्रं स्वयं पतितं जन्तु-दूषितम् ऊर्ण-नाभेन वासितं निर्मन्थ-पारक्यं देवालयोद्भूतम् अ-शुभ-देशोत्थम् उग्र-गन्धं चतुष्-पथ-शिवालय-श्मशानावनि-मध्य-जं अशनि-पात-क्षतम् अकर्मण्यं केशापविद्धं पाद-लङ्घितं म्लानं पर्युषितं भुक्त-शेषम् आध्रातम् अस्पृश्य-स्पृष्टं हस्तानीतम् पटा-नीतम् अर्क-पत्र-स्थितं पराहतं क्रय-क्रीतम् अ-वैष्णव-शूद्राहृतं च पुष्पं भगवद्-अर्चने वर्जयेत् । 

[[67]]

स्वयं परतो वा ऽन्याराम-सम्भूतानां पुष्प-फलादीनां ग्रहणे तस्करत्वं स्यात् । भगवद्-अर्चने तुलसी-पुष्पं मुख्यम् । तद्-अलाभे तु पत्रम् । तद्-अलाभे तच्-छाखा । तद्-अलाभे तन्-मृत्तिकेति बोध्यम् । सर्वेषाम् अपि पुष्पाणाम् उत्पलं सहस्र-गुणं तस्मात् पद्मं तस्माच् छत-पत्रं तस्मात् सहस्र-पत्रं तस्मात् पुण्डरीकं तस्मात् तुलसी ततो बक-पुष्पं ततस् सौवर्णं ततो ऽधिकं नासीद् इति ज्ञेयम् । परिव्राजकैः पुष्पादिकं स्वयं न कर्तव्यम् । अन्याहृतैः पुष्पादिभिः अद्भिर् एव वा पूजा कार्या ।

## पात्रासनध्वजादि
पात्र-आसन-ध्वज-गन्ध-द्रव्य-भूषणादीनाम् उपकरणानां च सम्भरण-प्रकारः॥ 

भगवद्-आराधनोपकरण-सम्पादनार्थ-द्रव्यार्जन-विधिः धर्म-शास्त्रे द्रष्टव्यः । देव-दारु-कृतं चन्दनागरु-मिश्रितं सर्ज-रसं प्राण्य्-अङ्ग-वर्जितं गव्येन सर्पिषा कृतं धूपं प्रशस्तं भवति । एवं पूजोपकरणानि सम्पाद्य याग-गृहे निदध्यात् । दीपिका-स्तम्भान् अर्ध्यादि-पञ्च-पात्राण्य् अर्घ्यादि-प्रतिग्रह-पात्राणि उद्धरणीं स्नान-वेदिकां नैवेद्य-पात्राणि पानीय-पात्रं भगवत्-पादुके कङ्कतिकाम् अञ्जन-क्षेत्र-पात्रं अञ्जन-शलाका-दर्पणं सहस्र-रन्ध्र-युक्त-स्नानार्थ-पात्रं धूप-पात्रं दीप-पात्रं घण्टां नीराजन-पात्रं बलि-पात्रं मुक्तातपत्रम् अन्यान्य् आतपत्राणि व्यजनानि ताल-वृन्तानि चामराणि पूजा-द्रव्याणि निक्षेप-पात्रं स्नानासनालङ्कारासन-यात्रासन-भोजनासन-पर्यङ्कासनानि रथ-गज-तुरगान् दोलिकादि-वाहनानि ध्वजान् नानाविधानि वीणादि-वाद्यानि जल-भाजनं भगवद्-योग्यानि वस्त्राणि उपवीतं कस्तूरिका-मृग-मद-कुङ्कमादि-गन्ध-द्रव्याणि कर्पूर-पूग-नाग-वल्ल्यादीनि रजन्य्-आमलक-तैलादि-द्रव्याणि स्नानार्थानि नानाविधानि भूषणानि शालि-तण्डुलादि-मात्रा-द्रव्याणि नीराजन-द्रव्याणि

[[68]]

लीला-यष्टिं शङ्ख-चक्राद्य्-आयुधानि भगवन्-निवेदन-योग्यानि पदार्थान्य् अन्यानि चाभीप्सितानि यथार्हम् उपादद्यात् । सम्पादित-समाराधनोपकरणश् चेत् सच्-छास्त्र-परिशीलनेन वा मूल-मन्त्रानुसन्धानेन वा काल-क्षेपं कुर्यात् ।

## उपादान-सात्त्विक-त्यागः 

> ओं कृतं च करिष्यामि भगवन्-नित्येन भगवत्-प्रीत्य्-अर्थेन महा-विभूति-चातुरात्म्य-भगवद्-वासुदेव-पादारविन्दार्चनेन कर्मणा भगवान् प्रीयतां वासुदेव 

इत्य् उपादानं भगवते समर्पयेत् ॥

इति श्रीमद्-रामानुज-सिद्धान्त-स्थापनाचार्य-शत-क्रतु-चतुर्-वेदि-नावल्पाक्कं श्री-निवासाचार्य-कृतिषु पञ्च-काल-क्रिया-दीपे उपादान-निरूपणाख्यो द्वितीयः परिच्छेदः

[[69]]