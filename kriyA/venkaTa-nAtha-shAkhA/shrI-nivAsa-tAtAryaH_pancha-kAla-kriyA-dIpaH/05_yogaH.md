+++
title = "०५ योगः"

+++
## योगार्थ-सङ्कल्पः

अथ योगः 
अथ योगं व्याख्यास्यामः 

अर्ध-रात्रे समुत्थाय जित-निद्रो जितेन्द्रियो जित-श्रमः पाणि-पादौ च प्रक्षाल्य द्विर् आचम्य भगवन्-मन्दिरं गत्वा गुरुं भगवन्तं च प्रणम्य भगवत्-सन्निधौ अन्यत्र वा विविक्ते शुचौ देशे कम्बलाद्य्-आसने संविश्य 

> ओं कृतं च करिष्यामि भगवन्-नित्येन भगवत्-प्रीत्य्-अर्थेन महा-विभूति-चातुर्-आत्म्य-भगवद्-वासुदेव-पादारविन्दार्चनेन योगेन भगवतः कर्मणा भगवन्तम् अर्चयिष्यामि 

इति योगं सङ्कल्प्य 

> ओं भगवतो बलेन भगवतो वीर्येण भगवतस् तेजसा भगवतः कर्मणा भगवन्तं वासुदेवम् अर्चयिष्यामि 

इत्य् अनुसन्धाय 


स्वस्तिक--गो-मुख--पद्म-वीर-सिंह--भद्र-मुख--मयूराख्येषु आसनेषु स्वाभिमतेन केनचिद् आसनेन स्थित्वा पूर्वोक्त-प्रकारेण भूत-शुद्धिं कृत्वा प्राङ्-मुखः काय-शिरो-ग्रीवा सन्धि-वक्षस्-स्थलानि समानि कृत्वा अक्षिणी नासग्र-न्यस्ते कृत्वा तालु-तल-स्थां जिह्वां सान्तरे दशनावली च कृत्वा ओष्ठ-पुटाव् ईषल् लग्नौ कृत्वा ऊरु-मध्य-प्रदेशयोर् बाहु-कूर्परौ धृत्वा दक्षिणोत्तरौ पाणी कृत्वा योग-पट्टेन विग्रहम् अचलं सन्धार्य अपान-देशं निरुध्य विषयान्तर्निविष्ठं मनस् समाहृत्य बुद्धौ लीनं कृत्वा बुद्धिं स्व-गोचरां कृत्वा 


आत्मनात्मानं समाधाय पूर्वोक्त-प्रकारेण मूल-मन्त्रेण द्वादशाक्षर-विद्यया वा प्राणायामं कुर्वन् कुम्भक-समये 

> ध्यायामि परमात्मानं परमानन्द-विग्रहम् ।  
गुरूपदेशतो ज्ञेयं पुरुषं कृष्ण-पिङ्गलम् ॥  
ब्रह्म-ब्रह्म-पदे चास्मिन् दहराब्-ज-ख-मध्यमे । 

इति ध्यात्वा खात्म-शरीरकं परमात्मानं भावयेत् । 

[[154]]

## परमात्म-ध्यान-प्रकारः
योगानुष्ठान-काले परमात्म-ध्यान-प्रकारः॥

यद् वा 

> हृत्-पद्माष्ट-दलोपेते कन्द-मध्यात् समुत्थिते ।  
द्वादशाङ्गुल-नाले ऽस्मिन् चतुर्-अङ्गुलवन्-मुखे ॥  
प्राणायामे विकसिते केसरान्वित-कर्णिके ।  
वासुदेवं जगन्-नाथं नारायणम् अजं हरिम् ॥  
चतुर्-भुजम् उदाराङ्गं शङ्ख-चक्र-गदा-धरम् ।  
किरीट-केयूर-धरं पद्म-पत्र-निभेक्षणम् ॥  
श्री-वत्स-वक्षस्-संयुक्तं पूर्ण-चन्द्र-निभाननम् ।  
पद्मोदर-दलाभासं सुप्रसन्नं शुचि-स्मितम् ॥  
शुद्ध-स्फटिक-सङ्काशं पीत-वाससम् अच्युतम् ।  
पद्म-च्छवि-पद-द्वन्द्वं परमात्मानम् ईश्वरम् ॥   
प्रभाभिर् भासितं रूपं परितः पुरुषोत्तमम् ।  
ध्यायामि मनसा देवं सर्व-भूत-हृदि स्थितम् ॥ 

इति भगवन्-नारायणं ध्यात्वा स्वात्म-शरीरकं परमात्मानं भावयेत् । यद् वा वैश्वानर-संज्ञकं भगवन्तं नारायणं ध्यात्वा स्वात्म-शरीरकं परमात्मानं भावयेत् । 
 
[[155]]

यद् वा

> आत्मानं सर्व-जगतः पुरुषं हेम-रूपिणम् ।  
हिरण्य-श्मश्रु-केशं च हिरण्मय-नखं हरिम् ॥  
कप्यासाम्बुजवद्-वक्त्रं सृष्टि-स्थित्य्-अन्त-कारणम् ।  
पद्मासन-स्थितं सौम्यं प्रबुद्धाब्-ज-निभाननम् ॥  
पद्मोदर-दलाभाक्षं सर्व-लोकाभय-प्रदम् ।  
विजानन्तं हितान् सर्वान् उन्नमन्तं च धार्मिकात् ॥  
शासयन्तं जगत्-सर्वं ध्यायेल् लौकिक-साक्षिणम् ।

इति भगवन्तं नारायणं आदित्य-मण्डल-मध्य-वर्तिनं ध्यात्वा स्वस्य परमात्मनश् च शरीर-शरीरि-भावादि-सम्बन्धं भावयेत् ।

यद् वा 

> भ्रूवोर् मध्ये ऽन्तर् आत्मानं भा-रूपं सर्व-कारणम् ।  
स्थाणुवन्-मूर्ध-पर्यन्तं मध्य-देहात् समुत्थितम् ॥  
जगत्-कारणम् अ-व्यक्तं ज्वलन्तम् अमितौजसम् ।  

इति ध्यात्वा स्वस्य परमात्मनश् च शरीर-शरीरि-भावादि-सम्बन्धं भावयेत् ।

यद् वा

> हृन्-मध्ये ऽष्ट-दलोपेते कर्णिका-केसरान्विते ।  
उन्निद्र-हृदयाम्भोजे सोम-मण्डल-मध्यमे ॥ 

[[156]]

> स्वात्मानं भास्वराकारं भोक्तृ-रूपिणम् अक्षयम् ।  
सुधा-रसं विमुञ्चद्ध्भिश् शशि-रश्मिभिर् आवृतम् ॥  
षोडशच्छन्द-संयुक्ताच् छिरः-पद्माद् अधो मुखात् ।  
निर्गतामृत-धाराभिः समग्राभिस् समन्ततः ॥  
प्लावितं पुरुषं तत्र चिन्तयामि समाहितः ।  
तेनामृत-रसात् क्लिन्न-साङ्गोपाङ्ग-कलेवरम् ॥  
अहम् एव परं ब्रह्म परमात्मा ऽहम् अ-व्ययः ।

इति भावयेत् ।

यद् वा ततश् च प्रत्यहं आत्मोपजीवनायैवम् अनुस्मरेद् इति श्री-वैकुण्ठ-गद्योक्त-प्रकारेण भावयेत् ।

### अवतार-ध्यानम्

परव्यूह-विभावाद्यचावतारेषु स्वाभीष्टस्य भगवद्-अवतारस्य मूर्ति-ध्यान-प्रकारः॥

यद् वा पर-व्यूह-विभवाद्य्-अर्चावतारेषु स्वाभीष्टस्य भगवद्-अवतारस्य मूर्ति-ध्यानं तत्-तन्-मन्त्रैः कृत्वा 


### गति-चिन्तनादि
#### आध्यात्मिकादि-ताप-त्रय-निरूपणम्
> अशेष-चिद्-अचिद्-वस्तु-शेषि-भूतस्य अखिल-जगद्-आधारस्य समस्त-जगत्-सृष्टि-स्थिति-संहारान्तः-प्रवेश-नियमनादि-लीलस्य अखिल-हेय-प्रत्यनीक-कल्याणकैतानस्य 
> 
> इतर-समस्त-वस्तु-विलक्षण-अन्-अन्त-ज्ञानानन्दैक-स्व-रूपस्य 
> 
> स्वाभाविकानवाधिकातिशय-ज्ञान-बलैश्वर्य-शक्ति-तेजस्-सौशील्य-वात्सल्य-मार्दवार्जव-सौहार्द-साम्य-कारुण्य-माधुर्य-गाम्भीर्यौदार्य-स्थैर्य-शौर्य-पराक्रम--सत्य-काम--सत्य-सङ्कल्प--कृतित्व-कृत-ज्ञताद्य्-असंख्येय-कल्पाण-गुण-गणौघ-महार्णवस्य श्रियः पतेर् भगवतो नारायणस्य 
> 
> अन्-अन्यार्ह-निरुपाधिक-शेष-भूतः देहेन्द्रियादि-व्यतिरिक्तः ज्ञानैक-स्व-रूपः स्वयं प्रकाशः चेतनो ऽहम्-अर्थः प्रतिक्षेत्रं भिन्नो ऽणुर् नित्य-निर्मलो ज्ञातृत्व-कर्तृत्व-भोक्तृत्वादि-धर्मवान् बद्धो ऽयं जीवो नित्य-मुक्त-तुल्यतया भगवद्-अनुभव-योग्यो ऽपि 
> 
> अन्-आद्य्-अ-विद्याकर्म-वासना-रुचि-प्रकृति-सम्बन्धेन तिरोहित-स्व-स्व-रूपः संसरमाणाध्यात्मिकादि-ताप-त्रयेण पीडितो भवति।

[[157]]


> तत्र आध्यात्मिकस् तापो द्वि-विधः । शारीरो मानसश् चेति । शारीरो नाम शिरो-रोग-प्रतिज्याय-ज्वर-शूल-भगन्दर-गुल्माश्वयधु श्वास-कासाक्षि-रोगातिसार-कुष्ठादि-व्याधयः।
> 
> मानसस् तापो नाम - काम-क्रोध-लोभ-मोह-मद-मात्सर्य-भय-द्वेष-शोकासूयादिर् आधिः । आधिभौतिको नाम मृग-पक्षि-मनुष्य-पिशाचोरग-राक्षस-सरीसृपादि-जनिता पीडा । आधिदैविको नाम शीतोष्ण-वर्षाम्बु-वैद्युतादि-जनितस् तापः । एवं ताप-त्रय-पीडितस् सन् गर्भ-जन्म-जरा-ज्ञान-मृत्यु-नरक-जं दुःखम् अनुभवति । गर्भे तावत् बहु-मलावृते उल्ब-संवेष्टितो भुग्न-पृष्ठ-ग्रीवा-स्थि-संहति-रत्य्-अम्ल-कटु-तीक्ष्णोष्ण-लवण-रूपैर् अतितापिभिर् मातृ-भोजनैर् वर्धमानातिसंवेदना ऽङ्गानां प्रसारणाकुञ्चनादाव् अप्य् अशक्तश् शकृन्-मूत्र-महा-पङ्कशायी-सम्पिण्डित-सर्व-गात्रः दुस्सह-गर्भ-वस-क्लेशान् अनुभवति । ततो जायमानः पुरीषासृङ्-मूत्र-शुक्लाविलाननः प्राजापत्य-वायुना पीड्यमानः अधो-मुखतया परिवर्तितः प्रसूति-मारुत-बलाद् योनि-यन्त्र-पीडितो ऽतिदुःखितस् सन् अशुचि-प्रस्तरे निपतति । ततो मूर्च्छाम् अवाप्य ब्राह्म-वायुना संस्पृष्टो भगवन्-मायया ऽपहृत-ज्ञानो भवति । ततः कण्डूयने परिवर्तने चाप्य् अशक्तो ऽशुचिः प्रस्तरे सुप्तः कीट-दंशादिभिर् भक्ष्यमाणो तेषां निवारणे ऽप्य् अ-समर्थः किम् अपि कार्याकार्यम् अजानन् पशु-समो भूत्वा शिश्नोदर-परायणः नरक-हेतु-भूतानि पापनि कर्माणि कुरुते ।

[[158]]

#### असाधु-कर्म-कारिणां नरकानुभव-प्रकारः

> ततो जरा-जर्झर-देहश् शिथिलावयवः विचलच्-छीर्ण-दशनावलि-स्नायु-सिरावृतो दूरं प्रणष्ट-नयनश् शलद्-वपुः प्रकटी-भूत-सर्वास्थिर् अल्पाहारो ऽल्प-चेष्टितो मन्दी-भवच् छ्रोत्र-नेत्रः स्रवल्-लालाबिलाननः तत्-क्षणे ऽप्य् अनुभूतानां वस्तूनाम् अप्य् अस्मर्ता-सकृद् उच्चरिते ऽपि वाक्ये समुद्भूत-महा-श्रम-वास-कास-महा-यास-समुद्भूत-प्रजा-गरो भृत्यादि-पुत्र-दाराणाम् अवमान-बहिष्कृतः प्रक्षीणाखिल-शौचः विहाराहार-निस्पृहः परिजनस्यापिहास्यो निर्विण्णाशेष-वाडवो ऽन्यस्मिन् जन्मनि अनुभूतम् इव आत्मनि चेष्टितं संस्मरन् अतितापितो भवति ।
> 
> ततो मरण-दशायां श्लथ-ग्रीवाङ्घ्रि-हस्तः वेपथुना व्याप्तः मुहुर् ग्लानि-पर-वेशः मुहुर् ज्ञान-लवान्वितः हिरण्य-धान्य-तनय-भार्या-भृत्य-गृहादिषु एते कथं भविष्यन्तीति अतीव ममताकुलः ।
> 
> > मर्म-भिन्नौ[[??]] महा-रोगैश् छिद्यमान-सुबन्धनः  
परिवर्तमानताराक्षः हस्त-पादौ मुहुः क्षिपन् ॥  
संशुष्य-माण-ताल्व्-ओष्ठ-पुटः दोषौघैर् निरुद्ध-कण्डः
> 
> उदान-श्वास-पीडितः तृषा क्षुधा च पीडितः महता तापेन व्याप्तो यम-किङ्कर-पीडितः 
> 
> > एकोत्तर-शतं मृत्युम् अथर्वाणः प्रचक्षते
> 
> इत्य् उक्त-प्रकारेण मरण-वेदनाम् अनुभूय क्लेशाद्य्-उत्क्रान्तिं प्राप्य यातन-देहं प्रतिपद्यते ! ततो नरके यम-किङ्करैः पीडितो नाना-विधां दुःख-पद्धतिम् अनुभवति ।

[[159]]

#### पुण्य-कर्म-कारिणां धूमादि-मार्गेण स्वर्ग-प्राप्ति-प्रकारः

> यस् तु यज्ञादीनि पुण्य-कर्माणि कुरुते स ऐहिकं सुखम् अनुभूय स्वर्ग-सुखानुभवार्थं गमिष्यन् स्थूल-शरीरात् सूक्ष्म-शरीरं प्राप्य एक-शत-सङ्ख्याकेषु नाडी-भेदेषु ब्रह्म-नाडी-भेदेन निष्क्रम्य धूम-राज्य-पर-पक्ष-दक्षिणायन--षण्-मास--पितृ-लोकाकाश-चन्द्र-क्रमेण स्वर्गं प्राप्य इन्द्रादि-शरीरं प्राप्य तत्-तत्-सुकृतानुगुणं कञ्चित् कालम् अनुभूय

#### अनन्तरं अर्चिरादि-मार्गेण श्री-वैकुण्ठ-प्राप्ति-प्रकारः

> > अन्तवत् तु फलं तेषां प्रभवत्य् अल्प-मेधसाम् ।  
आब्रह्म-स्तम्ब-पर्यन्ता जगद्-अन्त-व्यवस्थिताः ॥  
प्राणिनः कर्म-जनित-संसार-वश-वर्तिनः ।  
> 
> इत्य् उक्त-प्रकारेण कर्म-शेषानुभवार्थं पुनर् जन्मादि-प्राप्त्य्-अर्थं देव-शरीरं विहाय भूत-सूक्ष्म-शरीरं प्राप्य चन्द्राकाश-वायु-धूमाभ्र-मेघ-वृष्टि-व्रीह्य्-आदि-मार्गेणावरुह्य नरक-तुल्य-पुरुष-शरीरे प्रविश्य रेतसा सह स्त्री-शरीर-शोणित-गर्ते सलिल-बुद्बुदाद्य्-अवस्थां प्राप्य दुस्सह-गर्भ-वास-क्लेशम् अनुभवति । 
> 
> पुनर् जायते म्रियते चेत्य् एवं पुण्य-पापानुरूपेण सुखं दुःखं चानुभवन् चक्र-परिवृत्या परिभ्रमति । 
> 
> एवम् अहम् अप्य् अन्-आदि-कालम् आरभ्य संसरमाणो यादृच्छिक-सुकृत-परिपाकेन जायमान-काले भगवत्-कटाक्ष-विषयी-भूतः सद्-आचार्योपदेशाल् लब्ध-प्रज्ञः पूर्वानुभूत-सुकृत-दुष्कृत-फलम् अनुस्मृत्य निर्विण्णो ऽभूवम् । ततो भगवति स्व-रक्षाभर-न्यासं साङ्गम् अनुष्ठितवान् अस्मि । एवं भगवति न्यस्त-भरस्य द्विषत्सु दुष्कृतं सुहृत्सु सुकृतं च मम एतद्-देहावसाने केवलं भगवद्-दयया अतिप्रबुद्धस्य भगवन्तम् एवावलोकयतः प्रच्युत पूर्व-संस्कार-मनो-रथस्य मम वाक्-पाणि-पाद-पायूपस्थाख्येषु कर्मेन्द्रियेषु घ्राण-रसन-चक्षुस्-त्वक्-छ्रोत्राख्येषु ज्ञानेन्द्रियेषु च मनसा संयुक्तेषु सत्सु, कर्म-ज्ञानेन्द्रिय-संयुक्ते मनसि प्राण-वायुना संयुक्ते सति, एकादशेन्द्रिय-संयुक्त-प्राण-वायौ जीवात्मना मया संयुक्ते सति प्राणेन्द्रिय-संयुक्तस्य मम 
> 
> [[160]]
> 
> त्रि-स्थूण-क्षोभ-दशायां स्थूल-देहं विहाय पञ्च-भूत-सूक्ष्म-शरीरं प्राप्तस्य तद्-अनन्तरम् इन्द्रिय-प्राण-भूत-सूक्ष्म-संयुक्तस्य मम निसर्ग-सुहृदि हार्दे परमात्मनि श्रमापनयनं प्राप्तस्य अनन्तरं एक-शत-सङ्ख्याकेषु नाडी-भेदेषु धूम-राज्यपर-पक्ष-दक्षिणायन--षण्-मास--पितृ-लोकाकाश--चन्द्र-रूप--स्वर्ग-मार्गस्य देव-यान--पितृ-यानोभय-व्यतिरिक्त-नरक-मार्गस्य द्वार-भूतान् शत-सङ्ख्यान् नाडी-विशेषान् न प्राप्यैव अर्चिरादि-मार्ग-मुख-भूतया मूर्धन्यया शताधिकया ब्रह्म-नाड्या निष्क्रम्य सूर्य-मण्डलं भित्वा तद्-उपर्य् अर्चिरादि-मार्गेण अर्चिर्-अहः-पूर्व-पक्षेात्तरायण-संवत्सर-वाय्व्-आदित्य-चन्द्र-वैद्युत-वरुणेन्द्र-प्रजापति-संज्ञैर् अतिवाहिकैस् तत्-तत्-सीमा-पर्यन्तम् अनुव्रजद्भिस् तत्-तल्-लोकेषु भगवच्-छास्त्रोक्त-भोगानुभव-पूर्वकं स-बहुमानं नीतस्य मम 
> 
> > लोकं वैकुण्ठ-नामानं दिव्यं षाड्गुण्य-संयुतम् ।  
अ-वैष्णवानाम् अ-प्राप्यं गुण-त्रय-विवर्जितम् ॥  
नित्य-सिद्धैस् समाकीर्णं तन्मयैः पाचकालिकैः ।  
सभा-प्रसाद-संयुक्तं वनैश् चोपवनैश् शुभम् ॥  
वापी-कूप-तटाकैश् च वृक्ष-षण्डैश् च मण्डितम् ।  
अ-प्राकृतं सुरैर् वन्द्यं अयुतार्क-समप्रभम् ॥  
प्रकृष्ट-सत्त्व-राशिं तं कदा द्रक्ष्यामि चक्षुषा । 
> 
> इत्य् उक्त-प्रकारेण बहु-कालं द्रष्टुम् अभिलषितं श्री-वैकुण्ठ-लोकं प्राप्य कर्म-फल-भोगार्थं गत्यर्थम् एव विद्यया स्थापितम् एतावन्तं कालम् अनुवृत्तं सूक्ष्म-शरीरं विहाय विरजां मनसा तीर्त्वा अ-प्राकृतं शुद्ध-सत्वमयं दिव्यं शरीरं लब्ध्वा ऐरंमद-सरस्-तीरे सोम-सवन-संज्ञाश्वत्थ-समीपं गत्वा 
> 
> [[161]]
> 
> मालाञ्जन-चूर्ण-वासो-भूषण-हस्ताभिः पञ्च-शत-सङ्ख्याभिः प्रत्युत्थिताभिर् अप्सरोभिः ब्रह्मालङ्कारैर् अलङ्कृतस्य ब्रह्म-गन्ध-रस-तेजांसि प्राप्तस्य विष्वक्सेनादिभिर् नित्यैः पराङ्कुश-परकालादिभिर् अस्मद्-आचार्यैर् मुक्तैश् च प्रत्युत्थितस्य मम गोपुर-समीपं प्राप्य इन्द्र-प्रजा-पति-संज्ञौ द्वार-पालौ दृष्ट्वा अप्राकृतान् राजोपचारान् प्राप्य आनन्दमय-मण्टप-रत्नं प्रविश्य नित्य-मुक्त-विराजितां दिव्यां सभां प्रणम्य नित्यैर् मुक्तैस् सेव्यमानं शेष-भोगे श्रिया सहासीनं निरतिशय-भोभ्यं भगवन्तं श्रीमन्-नारायणं दृष्ट्वा तच्-चरणारविन्द-युगलं प्रणम्योत्थाय पुनः पुनः प्रणम्य भगवत्-समान-भोग-लक्षणं सायुज्यं प्राप्य ख-समान-जातीय-नित्य-मुक्तान्तर्भूतम्य मम समस्त-प्रतिबन्धक-निवृत्ति-पूर्वकम् अपहत-पाप्मत्यादि-स्व-स्व-रूपाविर्भाव-पूर्वकं देश-कालावसर-सङ्कोच-रहिततया यावद् आत्म-भावितया पारमार्थिक-भगवच्-चरणारविन्द-युगलैकान्तिकात्यन्तिक-परभक्ति--पर-ज्ञान--परम-भक्ति-कृत-परिपूर्णानवरत-नित्य-विशदतमानन्य- प्रयोजनानवधिकातिशय-भगवद्-अनुभव-जनितानवधि कातिशय-प्रीति-कारिता-शेषावस्थोचिताशेष-शेषतैक-रति-रूप-नित्य-कैङ्कर्यं भगवान् श्रीमन्-नारायण एव प्रापय्य मां रक्षतु 

इत्य् अनुसन्धाय  

### ध्यानादि
स्वात्म-शारीरक-परमात्मानं ध्यायन्न् आसीत । 

अयम् एव ज्यायान् पक्षः । 

एवं जपन् ध्यानान्वितेन योगेन सर्वम् अभ्यस्तं मन्त्र-जातं यावत् भगवान् नारायणः  
पूर्वोक्ते  तत्-तत्-स्थाने सम्यग् आभाति  
तावद् अधीत्य  
आत्मना आत्मानं समाधाय  
जप-क्रियाम् उक्त्वा  
ध्यातृ-ध्येयाविभागेन तन्मयतां यावद् आपद्यते तावद् भावयित्वा  
ध्यानासने त्यक्त्वा  
रात्रि-क्षयावधि शयने समासीत । 

## कार्यता
ततश् च 

> ईदृशः परमात्मा ऽयं प्रत्यग् आत्मा ऽयम् ईदृशः ।  
तत्-संबन्धानुसन्धानं इति योगः प्रकीर्तितः ॥  
योगो नामेन्द्रियैर् वश्यैः बुद्धिर् ब्रह्मणि संस्थितिः ।  
प्रयुक्तैर् अ-प्रयुक्तैर् वा भगवत्-कर्म-विस्तरे ॥ 

[[162]] 

इति शाण्डिल्य-स्मृत्य्-उक्त एव योगो नित्यम् अनुष्ठेयः ।  
न तु साक्षात् भगवत्-प्राप्ति-साधनत्वेन विहितः  
भक्ति-शब्द-वाच्यो योगो नित्यम् अनुष्ठेय इति सर्वं समञ्जसम् । 

## योग-समापन-सात्त्विक-त्यागः

ओं कृतं च करिष्यामि भगवन्-नित्येन भगवत्-प्रीत्य्-अर्थेन महा-विभूति-चातुर्-आत्म्य-भगवद्-वासुदेव-पादारविन्दार्चनेन योगेन भगवत्-कर्मणा भगवान् प्रीयतां वासुदेव 

इति योगं भगवते समर्पयेत् । 

## स्वापादि-प्रकारः

ततः पादौ प्रक्षाल्य सम्मृज्य द्विर् आचम्य शुचिः शुष्यत्-पादास्य-पाणिः सुवस्त्र-धरः माधवं स्मरन् शयने संविश्य निद्रां कुर्यात् । स्व-गृहे प्राक्-छिराः श्वशुर-गृहे दक्षिण-शिराः पथि प्रत्यक्-छिराश् शयीत । कदाचिद् अप्य् उदक्-छिरा न शयीत । शून्यालये श्मशाने पथ्य् एक-वृक्षे महा-देव-गृहे मातृ-वेश्मनि यक्ष-नागायतने चैत्य-द्रुमे स्कन्दायतने गुल्म-च्छायासु शर्करा-लोष्ट-पांसुषु भिन्न-शयने ऽशुचि-प्रदेशे धान्य-गो-देव-विप्राणां गुरूणां चोपरि आकाशे दीक्षां विना दर्भासने च न स्वपेत् । 

नग्नो ऽशुचिर् आर्द्र-वासा उत्तरा-पर-मस्तकश् च न स्वपेत् । विहित-कालेषु स्त्री-सम्भोगं यथावत् कुर्यात् । तदा यज्ञोपवीतं निवीतं पृष्ठ-भागे कृत्वा स्त्री-सम्भोग-काल-धार्यं वासो धृत्वा स्त्री-सम्भोगं कुर्यात् । स्त्रीणां षोडश-रात्रयो ऋतु-कालो भवति । तस्मिन्न् ऋतु-काले चतस्त्रो रात्रीर् वर्जयित्वा युग्मासु संविशेत् । यद्य् युग्मासु संविशेत् स्त्री-जननं भवेत् । पुंसः शुक्लाधिक्ये पुमान् । स्त्रियः शुक्लाधिक्ये स्त्री । समे पुमान् पुं-स्त्रियौ नपुंसको वा भवेत् । अतः स्वयं स्निग्धं भोजनं कुर्यात् । स्त्री लघ्व् आहारं कुर्यात् । ऋतु-स्नातां भर्यां नातिवर्तेत । 
 
[[163]] 

यावद् व्यवायं स्त्रिया सह शयीत । ततो न शयीत । सुवस्त्र-वेष-धरया स्नातया शुद्ध-चितया ऽरोगया भार्यया सह स्वयं चैवं विधः सम्भोगं कुर्यात् । षष्ठ्य्-अमा-पूर्णिमा-चतुर्दश्य्-अष्टमी-व्यतीपात-सङ्क्रान्त्य्-उपवास-दिनादिषु प्रतिषिद्ध-दिनेषु स्त्री-सम्भोगं वर्जयेत् । 

ऋतौ गर्भ-शङ्कायास् सम्भवात् ऋतु-कालाभिगामी स्नानं कुर्यात् । अनृतौ मूत्र-पुरीष-शौच-सह-पठित-शौच-मात्रं कृत्वा ऽऽचामेत् । ततो यावन् निद्रा समभ्येति तावन् मनसा नारायणम् अनुस्मरेत् । निद्रान्तरे ऽपि प्रबुद्धस् सन् भगवद्-गुणानुवर्णनं कुर्यात् । एवं यथाधिकारं यथा-विधि नित्यानि सर्वाणि आश्रम-कर्माणि सर्वैर् आश्रमिभिर् यावज्-जीवम् अनुष्ठेयानि । 

इति श्रीमद्-रामानुज-सिद्धान्त-स्थापनाचार्य--शत-क्रतु--चतुर्-वेदि-श्रीनिवासाचार्य-विरचिते पञ्च-काल-क्रिया-दीपे योग-निरूपणाख्यः पञ्चमः परिच्छेदः 

> अनेक-स्मृति-विज्ञेय कृत्याकृत्य-प्रकाशकम् ।  
पञ्च-काल-क्रिया-दीपम् अ-ज्ञान--ध्वान्त-रोधकम् ॥  
शत-क्रतु--चतुर्-वेदि--श्रीनिवासार्य-निर्मितम् ।  
सन्तस् समीक्ष्य सन्तोषं प्राप्नुवन्तु विमत्सराः ॥ 

॥ इति पञ्ज-काल-क्रिया-दीपः सम्पूर्णः ॥ 