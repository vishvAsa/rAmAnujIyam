+++
title = "०२ श्रौत-कर्मणां महाराधन-रूपत्वम्"

+++

> सर्वे देवा वासुदेवं यजन्ते  
ततो बुद्ध्या मार्गमाणास् तनूनाम् ।  
सर्वान् कामान् प्राप्नुवन् ते विशालान्  
त्रै-लोक्ये ऽस्मिन् कृष्ण-नामाभिधानात् ॥  

तनूनां अग्नीन्द्रादि-तनूनां । सप्तम्य् अर्थे षष्ठी । तनुषु कृष्ण-नामाभिधानात् । "यो देवानां नामधा" इति श्रुत्या सर्वेषां नाम-रूप-व्याकृतत्वात्वाच् च।

[[43]]

"नाम नामैव नाम मे" "नाम वै प्रजा-पतिर्" इति श्रुत्या चाग्नीन्द्रादि-नाम्नां कृष्ण-नामत्वेनाभिधानात् । एवं बुद्ध्या मार्गमाणा वासुदेवं यजन्त इत्य् अर्थः । "विष्णुः सर्वा देवता" इत्य् ऐतरेयक-श्रुतेः 

> ज्योतींषि शुक्लानि च यानि लोके  
त्रयो लोका लोक-पालास् त्रयी च ।  
त्रयो ऽग्नयश् चाहुतयश् च पञ्च  
सर्वे देवा देवकी पुत्र एव ॥  
सर्वे वेदास् सर्व-वेद्यास् स-शास्त्राः  
सर्वे यज्ञास् सर्व-यज्ञश् च कृष्णः ।  
विदुः कृष्णं ब्राह्मणास् तत्त्वतो ये  
तेषां राजन् सर्व-यज्ञास् समाप्ताः ॥  
ज्ञेयो योगी ब्राह्मणैर् वेद-तत्त्वैर् 
आरण्यकैस् सैष कृष्णः प्रभुत्वात् ।  
सर्वान् यज्ञान् ब्राह्मणान् ब्रह्म चैव  
व्याप्यातिष्ठेद् देव-देवस् त्रि-लोके ॥

> स एष देवश् शक्रम् ईशं यजमानं प्रीत्या प्राहुः 

> क्रतु-यष्टारम् अग्र्यं यजमानं यजमानं शक्रम् आहुः 

शक्रम् इन्द्रम् आहुः "एष वा एतर् हीन्द्रो यो यजते" इति श्रुतेः ।

[[44]]

नमश् चक्रे वेद वेदार्थकत्वात्  
भक्तो भक्त्या शुद्ध-भावः प्रधानः ।  
श्रद्धा-त्यागं निर्वृतिं चापि पूजां 
सत्यं धर्मं य कृतं चाभ्युपेति ॥  
काम-क्रोधौ त्यज्य सर्वेषु तुल्यः 
श्रद्धा-पूतस् सर्व-यज्ञेषु योग्यः ॥  

इति कृष्ण-ध्यान-पूर्वकं विष्णु-रूप-सोमाज्यादि-द्रव्यैः कृष्ण-यजनं परमैकान्तिनां सुस्पष्टं विहितम् । भगवद्-आराधन-रूपेभ्यः स्मार्त-पौराणिकागम-शास्त्र-दान--काण्ड-व्रत--काण्ड-कृच्छ्र--चान्द्रायणादि-विधायक-शास्त्र-विहित-कर्मभ्यः श्रौत-कर्मणां भगवतो नित्य-निरवधिक-निरतिशय-प्रीति-करत्वात् तेषां महाराधन-रूपत्वम् । अत एव 

> महा-क्रतुर् महा-यज्वा महा-यज्ञो महा-हविर्

इति भगवतो नामान्य् उक्तानि । ताप-पुण्ड्रादि-कृत-लक्षणैर् एकान्तिभिर् भगवन् -मन्त्र-सहित-तद्-आराधनत्वेन कृतस्य अग्नि-होत्रादि-क्रतोर् महा-क्रतुत्वम् । तथाविध-यष्टुर् एकान्तिनो महा-यज्वत्वम् । तथाविध-सोम-यागस्य महा-यज्ञत्वम् । तत्रत्य-पुरोडाश-पशु-सोमाज्यादीनां महा-हविष्ट्वम् । एकान्तिभिर् इज्यस्य विष्णोर् महेज्यत्वम् । अन्यैस् तु इज्यत्वम् । "यज्ञ इज्यो महेज्यश् चे"ति पृथग् उपादानात् । तद्-रूपत्वात् तद्-आत्मत्वात् कृष्णस्यापि महा-क्रत्व्-आदीनां वाच्यत्वम् । "ज्ञानी त्व् आत्मैव मे मतम्" इत्य् उक्तेः "यज्ञो यज्ञ-पतिर् यज्वेत्य्"आदिः आर्तार्थार्थि-जिज्ञासु-विषयः। ब्रह्म-रुद्रेन्द्रादिभ्यः फलेच्छु-विषय इति केचित् । महा-क्रत्व्-आदिस् तु प्रतिबुद्ध-विषय एवेति विवेकः । अत एव 

[[45]] 

> येप्य् अन्य-देवता-भक्ताः यजन्ते श्रद्धयान्विताः ।  
ते ऽपि माम् एव कौन्तेय यजन्त्य् अविधि-पूर्वकम्॥  

इति फलार्थिभिर् ब्रह्म-रुद्रेन्द्राद्य्-आराधकैर् अनुष्ठितस्य यज्ञस्याविधि-पूर्वकत्वम् । 

> चतुर् होतारो यत्र सम्पदं गच्छन्ति देवैः

"सर्वे वेदा यत् पदम् आमनन्ति" "सर्वे वेदा यत्रैकं भवन्ति" "सर्वे हातारो यत्रैकं भवन्ति। समानसीन आत्माजनानाम्" इत्य् आदि-वचनात् प्रतर्दन-विद्या-न्यायेन प्रकार-वाचक-शब्दानां प्रकारि-पर्यन्तत्व-नियमाच् च विधीनां परमात्म-पर्यन्ततया तद्-बुद्धिं विना अनुष्ठितत्वाद् उक्तम् । विशिष्टान्तर् गत-विशेषण-मात्र-पर्यवसन्न-बुद्धितया तेषां स्वर्गाद्य्-अल्पास्थिर-फल-भोगवत्वं च । "यान्ति मद्-याजिनो ऽपि माम्" इति स्व-पर्यन्त-बुद्धिभिर् एकान्तिभिर् अनुष्ठित-यज्ञस्य् तु स्व-प्रापकत्वात् स्व-पदं प्राप्तानां नित्य-निरवद्य-निरतिशय-पुनर् आवृत्ति-रहित-फल-भोगवत्वं चेति भगवता भाष्य-कारेण उक्तम् । "विष्णुर् यज्ञो" " यज्ञो वै विष्णुर्" इत्य् आदि-श्रुतिभिः यज्ञ-स्व-रूपत्वावगमात् । 

> सत्य मिथ्या वृषेदसि ऋतस्य योगे विश्वस्य मूर्धां "सत्यस्य सत्यं अनुयत्र युज्यते । ऋजु-कर्म सत्यं सुचरितम् । सत्य एवैनास् सुकृतस्य लोके सादयति । स सत्ये प्रतितिष्ठति । वाग् वै यज्ञो वाच्येव तद्-यज्ञम् अन्ततः प्रतिष्ठापयति"

इत्य् आदिना सत्य-स्व-रूपत्वात् । यज्ञानां वेदात्मकत्वेन ज्ञान-स्व-रूपत्वात् । ज्योतिष्टोम-द्वादशाहयोः स्तोमतः स्व-रूपतश् च छन्दोग-कल्प-सूत्र-कृता भगवता गार्ग्य-प्रशकाचार्येण आनन्त्यस्योक्तत्त्वात् । "सत्यं ज्ञानम् अन्-अन्तं ब्रह्मे"ति ब्रह्म-लक्षण-सद्-भावात् यज्ञस्य विष्णोस् सच्-चिद्-आनन्द-ब्रह्म-स्व-रूपत्वम् । 

> तस्माद् यज्ञात् सर्व-हुतः ऋचस् सामानि जज्ञिरे

इत्य् आरभ्य "तथा लोकां अकल्पयन्न्" इत्य् अन्तेन ऋग्-यजुस्-साम-छन्दसां चेतनाचेतन-रूप-जगतश् च यज्ञ-पुरुषात् सृष्टेः श्रुतत्त्वात्

[[46]]

> सर्वाणि रूपाणि विचित्य धीरः नामानि कृत्वा ऽभिवदन् यदास्ते

इति नाम-रूप-व्याकृतत्त्वोक्तेः । "उतामृतत्वस्येशान" इति मोक्ष-प्रदत्वोक्तेः । 

> पादो ऽस्य विश्वा भूतानि । त्रि-पादस्यामृतं दिवि । 

इति लीला-विभूति--नित्य-विभूतीश्वरत्वोक्तेः। 

> हृीश् च [श्रीश् च] ते लक्ष्मीश् च पत्न्यौ इति तैत्तरीय-काण्व-शाखोक्त-रीत्या श्री-लक्ष्मी-रूप-वाग्-दक्षिणापतित्वौक्तेः।

"ऋचस्सामानि यजूंषि । सा हि श्रीर् अमृता सताम्" "श्रीर् वै वाचो ऽग्र्यम्" इत्य् आदिभिः श्रियो वाग्-रूपत्वम्। 

> साहस्री वा एषा लक्ष्मी यद्-उन्नतो लक्ष्म्य् एव पशून् अवरुन्धे

इति श्रुत्या लक्ष्म्याः दक्षिणात्मक-गो-रूपत्वम् । 

> यज्ञो गन्धर्वस् तस्य दक्षिणा अप्सरसः 

दक्षिणाभिस् सह धन्यो ऽस्मि आश्चर्यो ऽस्मीति धन्याश्चर्योपाख्यानोक्त-रीत्या वाग्-आत्मक-श्री-दक्षिणात्मकं लक्ष्मी-पतित्वात् च । 

> यज्ञाद् भवति पर्जन्यः पर्जन्याद् अन्न-सम्भवः ।

इति अन्नोत्पत्ति-हेतुत्वेन सर्वत्रोक्तत्वात् । आदि-काले यस्माज् जगत्-सृष्टिः प्रलय-काले तस्मिन्न् एव कारणे सर्व-शास्त्रेषु लयः प्रतिपादनात् । एवं यज्ञ-पुरुषस्य ब्रह्म-लक्षण-सद्-भावात् तद्-अनुष्ठानं ब्रह्मोपासनम् एव । अत एव यज्ञ-मध्ये "परं ब्रह्म दृश्यत" इति सनत्-सुजातेन उद्योग-पर्वणि उक्तम् । 

> न पृथिव्यां तिष्ठति नान्तरिक्षे  
नैतत् समुद्रे सलिलं बिभर्ति।  
न तारकासु न च विद्युद्-आश्रितं  
न चाभ्रषे दृश्यते रूपम् अस्य ॥

[[47]]

> न चापि वायौ न च देवतासु  
न चन्द्रे वा दृश्यते नोत सूर्ये ।  
नैव र्क्सु तन् नैव यजुर्ष्व् अथर्वसु  
न चापि दृश्यत्य् अमलेषु सामसु ॥  
राथन्तरे बार्हते वापि राजन्  
महा-व्रतस्यात्मानि दृश्यते तत् ॥

इति । राथन्तरो -- रथन्तर-पृष्ठो यज्ञः । बार्हतः -- बृहत्-पृष्ठो यज्ञः । सर्व-यज्ञानां रथन्तर-बृहत्-तद्-उभय-पृष्ठत्वात् महा-व्रतस्य तत्-पृष्ठत्वात्। तस्य आत्मनि राजन् - साम्नि सहस्र-स्तोभे बृहती-सहस्रे च तद्-ब्रह्म दृश्यत इति पृथङ्-निर्देशः । एवं यज्ञ-मध्य एव ब्रह्मणो भगवतो दृश्यमानत्वात् । हस्ति-गिरि-माहात्म्ये च - 

> धातुर् उत्तर-वेद्य्-अन्तः प्रादुर् आसीज् जनार्दनः

इति यज्ञ-मध्ये भगवद्-आविर्भाव-दर्शनाच् च । यज्ञाराध्यत्वं भगवतः तद्-आराधनत्वं यज्ञस्य तद्-आराधकत्वं पुरुषस्य स्व-भावत एवेति श्रौतानां स्मार्तानां च कर्मणां भगवद्-आराधनत्वेन परमैकान्तिभिः कार्यत्वम् इति निश्चयः । 

