+++
title = "०५ नष्टाग्निभिर् जपः"

+++
उत्सृष्टाग्निर्, आहिताग्निः, विधुरः सन्न्यासि-वान-प्रस्थौ अग्नि-होत्रादि-मन्त्राणाम् औपासन-मन्त्राणां च सायं प्रातर् नित्यं जपावश्यकता॥

उत्सृष्टाग्निर् आहिताग्निः विधुर आहिताग्निः सन्न्यासि-वान-प्रस्थौ चाग्नि-होत्र-मन्त्रान् औपासन-मन्त्रांश् च सन्ध्योपासनानन्तरं सायं प्रातर् नित्यं त्रयोदश्य्-आदि-प्रदोष-काले ऽपि जपेयुः । तद्-उक्तं बोधायन धर्म-प्रश्ने -- सन्न्यान्यासि-धर्म-प्रकरणे षोडशे खण्डे, 

> सायं प्रातर् अग्नि-होत्र-मन्त्रान् जपेत् वारुणीभिस् सायं सन्ध्याम् उपस्थाय मैत्रीभिः प्रातः 

> अन्-अग्निर् अनिकेतस्यादश-रणो मुनिः । भैक्षार्थी-ग्रामम् अन्विच्छेत् स्वाध्याये वाचम् उत्सृजेद्

इति । तस्मिन्न् एवैकादशे खण्डे 

> प्राणाग्नि-होत्र-मन्त्रांस् तु निरूढे भोजने जपेत् । त्रेताग्नि-होत्र-मन्त्रांस् तु द्रव्यालाभे यथा जपेद् 

इति । अत्राग्नि-होत्र-शब्दो दर्श-पूर्ण-मासादीनाम् उपलक्षकः । तेषाम् अपि यावज् जीवाधिकार-श्रुतेः। वैश्व-देव--बलि-हरणादि-प्राणाग्नि-होतृ-करणाशक्तौ वैश्व-देवादि-मन्त्र-जपवन् नित्यं सायं प्रातः दर्श--पूर्ण-मास्योः पश्व्-आग्रयण-चातुर्मास्य-कालेषु अग्नि-होत्र--दर्श-पूर्ण-मास--पशु-बन्धाग्रयण--चातुर्मास्य-मन्त्राणां आध्वर्यव-हौत्र-याजमानानुक्रमणिकाग्रन्थ-प्रकारेण पूर्वम् आहिताग्नीनाम् उत्सृष्टाग्नि-विधुर-सन्यासि-वान-प्रस्थानां जपः कार्य एव ।

[[61]]

यद् वा "उभा वामिन्द्राग्नी"त्य् अनुवाकं विना "इषे त्वोर्जेत्वे"ति प्रश्नस्य, "सत्यं प्रपद्ये" इति प्रश्नस्य "सन्त्वा सिञ्चामी"ति प्रश्ने "यथा वै समृतसोमा" इत्य् अनुवाक-पर्यन्तम् अच्छिद्रे "याः पुरस्ताद् देवादेवेषु परिस्तृणीते"त्य् अनुवाक-त्रयस्य चाध्ययन-क्रमेण दर्श-पूर्ण-मासाग्रयण-चातुर्मास्यार्थं जपः कार्यः । आग्रयणे "सप्रत्नवन्नवीयसे"त्य् अनुवाकोक्ता ऋचो याज्यानुवाक्यार्थं जपितव्याः । पशु-बन्धे "अत्यन्नानगाम्" इत्य् आरभ्य समुद्रं गच्छस्वाहेत्य् अनुवाकान्तस्य "प्रजापतेर् जायमाना" इत्य् अनुवाकस्य च "अञ्जन्ति त्वाम् अध्वरे देवयन्त" इति प्रश्नस्य च जप इति विशेषः । चातुर्मास्येषु "प्रदेवं देव्या" इति "अग्नेयं यज्ञम् अध्वरम्" इति "इन्द्राग्नीरोचना दिव" इति "अग्निर् वृत्राणि जङ्घनद्" इति चतुर्णाम् अनुवाकानाम् "अदितिर्न उरुष्यतु" "महीमूषु मातरम्" "इदं विष्णुः प्रतद्विष्णुः" "इन्द्रं वयं शुनासीरम्" "इन्द्राय शुनासीराय" "आवायो प्रयाभिर्" "उद् उ त्यं", "चित्रम्" इत्य् एतासां दशानाम् ऋचां जप इति विशेषः । अन्यत् सर्वं दर्श-पूर्ण-मास-मन्त्र-जपवत् । 

प्रतिवसन्तं सोम-याजिनः सोमार्थम् "आप उन्दन्तु" "देवस्य त्वा" "आददे ग्रावा सी"ति त्रयाणां प्रश्नानाम् अन्त्यानुवाक-वर्जितानां 

> प्रजा-पतिर् अकामयत, एष ते गायत्र, यो वा अयथा देवतं, 
निग्राभ्यास् स्थ, यो वै देवान्, जुष्टोवाचः, यो वै पवमानानां, त्रीणिवाव, परिभूः, स्फः स्वस्तिः, भक्षे हि, महीनां, देव सवितः श्येनाय, उपयामगृहीतोसि वाक्षसत्, अग्ने तेजस्विन्, वायुर्हिङ्कर्ता, वसवस्त्वा, आयुर्दा अग्ने, सूर्यो मा, सन्त्वा नह्यामि, उपयामगृहीतोसि प्रजापतये त्व् 

इति द्वाविंशत्य् अनुवाकानां 

> चित्तिः, पृथिवी होता, अग्निर् होता सूर्यन्ते चक्षुर् महा-हविर् होता वाग्घोता

इति षण्णाम् अनुवाकानां "ब्रह्मसन्धत्तम्" इत्य् अनुवाकस्य "सक्षेदं पश्ये"त्य् आदितः प्रश्नान्तस्य च दर्श-पूर्ण-मास-पशु-बन्धोक्त-मन्त्रैः सह जपः कार्यः । 

[[62]]

ऋग्-वेद--साम-वेदाव् अधीतौ चेत् आज्यादि-शस्त्र-गत 
"प्रवोदेवाये"त्य् आदि-सूक्तानाम् "उपास्म" इत्य्-आदि-गायत्रामहीयवादि-साम्नां जपः कार्यः । अन्-अधीत-वेद-त्रयश् चेत् वसन्त-काले "भूर् भुवस् स्वर्" इति व्याहृतीनां पञ्च-सहस्र-जपं कुर्यात् । 

> चित्तिः, पृथिवी होता, अग्निर् होता, सूर्यं ते चक्षु, महा-हविर् होता, वाग्घोता 

इति, चतुर् होतॄन् वेति सहस्र-कृत्वः शत-कृत्वो वा जपेत् । महा-हविर् होतेति सप्त-होतारं वा सहस्र-कृत्वो जपेत् । अथवा वसन्त-काले एकस्मिन् शुक्ल-पक्षे पञ्चाहं नियम-युक्तस् सन् एक-विंशति-सहस्र-कृत्वः प्रणवं जपेत् । भगवता बोधायनाचार्येण अन्-आहिताग्नीनाम् अ-शक्तानां योगिनाम् औपासनाग्नाव् अग्नि-होत्रस्य प्रत्याम्नायत्वेन "चित्तिस् स्रुग्" इति दश-होतृ-होमस्य दर्श-पूर्ण-मासयोः "पृथिवी होते"ति चतुर्होतृ-होमस्य तत्-तत्-कालेषु विधानात् तज्-जपः सन्न्यासिनां कार्यः इत्य् अस्माभिर् उक्तः । व्याहृतीनां वेद-त्रयात्मकत्वात् विधुर-वान-प्रस्थानां जपः । सन्न्यान्यासिनां तु प्रणव-जप इति विवेकः॥

चातुर् मास्यानां  यावज्-जीव-करण-पक्षम् आश्रित्य कृत-सङ्कल्पानां तत्-काले तन्-मन्त्र-जपः । सकृत्-प्रयोग-पक्षे तु तन्-मन्त्र-जपो न कार्य इति सर्वं समञ्जसम् । अयम् एव जप-यज्ञ इत्य् उच्यते । न तु अर्थासमर्थ-विद्वद्-गृह-स्थस्य जप-यज्ञः । तस्य अधिकारित्वेन एतेषां साक्षाद् अ-करणे प्रत्यवाय-वचन-शत-दर्शनात् ।

[[63]] 
