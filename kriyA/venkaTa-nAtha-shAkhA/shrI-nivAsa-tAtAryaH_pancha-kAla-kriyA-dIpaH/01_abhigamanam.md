+++
title = "०१ अभिगमनम्"

+++

## योगान्तम्
अथ परमैकान्ती  
ब्राह्म-[मुहूर्ताभिधेये रात्र्याः पश्चिम-यामे  
वि]श्रमार्थं याम-द्वय-कृतां निद्रां परित्यज्य  
समाहित-मनाः [सत्व-स्थः प्रसन्न-धीः हरिर् हरिर् इति सप्त-कृत्व उच्चार्य हरिम् एव चिन्तयन्न्] उत्थाय पादौ प्रक्षाल्याचम्य तस्मिन्न् एव शयने स[मासीनो हरिर् ओम् इति निर्दिश्य सत्व-स्थः प्रसन्न-धीः पूर्व-यामानुसंहित-मन्त्रेण प्रतिसंहित-योगः अन्तः]-करण-चित्र-भित्ति-गतं विचित्र-शुभाश्रयं ध्येयं परिपूर्णं भगवन्तं नारायणं निद्रा-तमो-ऽन्तरितम् अपि [सात्त्विक-ध्यान-रूप-प्रदीप-प्रकाशेन सम्यग् अवलोक्य] तत्-तत्-कालोचितं भगवन्-मन्त्र-जपं वेदाभ्यासं च यथा-बलम् आचरेत् । ततो गुरु-परम्परां ध्या[त्वा 

### ध्यानम्
ब्राह्मे मुहूर्ते उत्थाय कर्तव्य-ध्यान-प्रकारः॥

> प्रातः स्मरामि दधि-घोष-विधूत-निद्रं  
निद्रावसा]न-रमणीय-मुखारविन्दम् ।  
हृद्याभिराम-वपुषं नयनाभिरामं  
उन्निद्र-पद्म-नयनं नव-नीत-[चोरम् ॥  
प्रातर् भजामि भजताम् अभयङ्करं तं 
प्राक्-सर्व-जन्म]-कृत-पाप-भयापनुत्यै ।  
यो ग्राह-वक्त्र-पतिता‌ङ्घ्रि-गजेन्द्र-[घोर-  
शोक[^१] -प्रणाश-करणोद्धृत-शङ्ख-चक्रः ॥ ] 

[^१]: "प्रणाशम् अकरोत्" इति पाठान्तरम् ।

[[2]]

> प्रातः स्मरामि भव-ताप-महार्ति-शान्त्यै  
नारायणं गरुड-वाहनम् अञ्जनाभम् ।  
ग्राहाभिभूत-मद-वारण-मुक्ति-[हेतुं  
चक्रायुधं तरुण-वारिज-पत्र-नेत्रम् ॥ 

इत्य् अनु[सन्धाय "ब्रह्माणम्" इत्यादि-हर्य्-अष्टकं पठित्वा भूत-भावि-दशा-विशेष-परामर्शाय[[??]] कृताकृत-प्रत्यवेक्षणाय च नियतेन्द्रि[यः समाहितः अतिक्रान्तानन्तं कालं] निरर्थकम् अवलोक्य परमं निर्वेदं गत्वा गत-जल-सेतु-बन्धाभिलाष-तुल्यानुताप-प्रशमन-पूर्वकं सात्त्विक-[ धृत्यात्मकागामि-काल-शक्य-कै]ङ्कर्यम्

### निर्वेद-पूर्वकं प्रतिबन्धक-निवृत्ति-प्रार्थना 

> इत ऊर्ध्वम् अहन् तावत् यावज् जीवं श्रियः श्रियः ।  
पदयोर् अर्चनं कर्तुं यतमानस् समाहितः ॥  
अभि[गच्छन् हरिं प्रातः पश्चाद् द्रव्याणि चार्ज]यन् ।  
अर्चयंश् च ततो देवं ततो मन्त्रान् जपन्न् अपि ॥  
[ध्यायन्न् अपि परं देवं कालेषूक्तषु पञ्चसु ।  
वर्तमानस् सदा चैवं] पाञ्चकालिक-वर्त्मना ॥  
स्वार्जितैर् गन्ध-पुष्पाद्यैः शुभैश् शक्त्य्-अनुरूपतः ।  [आराधयन् हरिं भक्त्या गमयिष्यामि वासरान् ॥ 

इति निश्चित्य 

[[3]]

> एतत् क्रिया-विरोधीनि प्राचीनान्य् अ-शु]भानि मे ।  
कर्माण्य् अनन्तान्य् अच्छेद्यानि अनादीन्य् अशुचीनि च ॥  
स्वयैव कृपया देवो विनाश्यास्मन्-मनो-रथान् ।  
[पूरयत्व् इति सम्प्रार्थ्य मन्त्रम् एतम् उदीरयेत् ॥  
त्वय्य् आराधन-कामो ऽयं व्रतं चरितुम् इच्छति ।  
सङ्कल्प-सिद्ध्यै भगवन् पूरयास्य मनो-रथान् ॥] 

इति प्रार्थ्य अथैतन् मनो-रथ-सिद्ध्य्-अर्थं "अस्मद्-दे[शि]के"त्यादि श्लोकोक्त-रीत्या गुरु-प[रम्परोपसत्तिपूर्वकं ] भगवन्तं प्रपद्य 

### गुरु-परम्परोक्ति-पूर्वक-भगवद्-अनुसन्धानम्

> आत्मानं देहम् ईशं च चिन्तयेत् संयतेन्द्रियः ।  
ज्ञानानन्दमयो नित्यः प[रमात्मात्मको ह्य् अयम् ॥  
अस्मिन् दे]हे निवत्स्यामि शेष-भूतो ऽपि शार्ङ्गिणः ।  
शुक्ल-लोहित-सम्भूते जरा-रोगाद्य्-उपप्लुते ॥  
मेदो-रक्तास्थि[मांसादि-हेय-द्रव्य-समाकुले ।  
ता]प-त्रय-महावर्त-दह्यमानो ऽनिशं भ्रमन् ॥ 

[[4]]

> ईषणा-त्रय-तृष्णादि-बाध्यमाने दुरत्यये ।  
क्लिश्यामि पाप-भूयिष्ठे कारा-गृह-निभे ऽशुचौ ॥  
बहु-जन्म-बहु-क्लेशे [ जन्मवा]सादि दुःखिते ।  
वसामि सर्व-दोषाणाम् आलये दुःख-भाजने ॥  
अस्माद् विमोक्षणार्थाय चिन्तयिष्यामि केशव ।  
वैकुण्ठे परम-व्योम्नि दुग्धान्धौ वैष्णवे पदे ॥  
अन्-अन्त-भोग-पर्यङ्के समासीनं श्रिया सह ।  
इन्द्र-नील-मणि-श्यामं शङ्ख-चक्र-गदा-धरम् ॥  
पीताम्बर-धरं देवं पद्म-पत्र-निभेक्षणम् ।  
श्री-वत्स-कौस्तुभोरस्कं सर्वाभरण-भूषितम् ॥ 

एवं परिपूर्णं भगवन्तम् अनुसन्धाय वासुदेवादि-व्यूह-नाम-चतुष्टयं केशवादि-व्यूहान्तर-नामानि मत्स्यादि-दशावतार-नामान्य् अप्य् अधिगतानि पृथग् भूतानि स्तोत्र-निबद्धानि च देव्यादि-नामानि च भारतोक्तानुस्मृत्य्-अध्यायं च प्रहर्ष-जनकेनोच्चैश्-शब्देन सङ्कीर्तयन् 

एवं शृण्वताम् अपि सकल-दुरित-हारिणा हरि-सङ्कीर्तनेन संसृष्ट-मानसः सन्ध्यायाम् आसन्नायां भगवन्तम् उपासितुम् अधिजिगमिषुस् सङ्कल्पं कुर्यात् । हरिः ओम् 

> कृतं च करिष्यामि भगवन्-नित्येन भगवत्-पीत्य्-अर्थेन महा-विभूति-चातुरात्म्य-भगवद्-वासुदेव-पादारविन्दार्चनेन अभिगमनोपादानेज्या-स्वाध्याय-योग-पर्यन्तेन 
भगवत्-कर्मणा भगवन्तम् अर्चयिष्यामि 

इति सामान्येन सङ्कल्प्य 

[[5]]

## प्रातर् अभिगमन-सङ्कल्पः

> ओं कृतं च करिष्यामि भगवन्-नित्येन भगवत्-प्रीत्य्-अर्थेन महा-विभूति-चातुरात्म्य-भगवद्-वासुदेव-पादारविन्दार्चनेन अभिगमनेन भगवत्-कर्मणा भगवन्तम् अर्चयिष्यामि । 

इत्य् अभिगमनं सङ्कल्प्य 

> ओं भगवतो बलेन भगवतो वीर्येण भगवतस् तेजसा भगवतः कर्मणा भगवतः कर्म करिष्यामि वासुदेवस्य । 

इत्य् अनुसन्धायात्मानं 

> भगवान् एव स्व-शेष-भूतेन मया स्वकीयैः कल्याणतमैर् औपचारिक-सांस्पर्शिकाभ्यवहारिकैर् भोगैर् अखिल-परिजन-परिच्छदान्वितं स्वात्मानं पीतं कारयितुम् उपक्रमते 

इति चानुसन्धाय, "ओं नमः क्षिति-धराय महा-वराहाये"ति नमः पूर्वेण क्षिति-धर-लिङ्गेन मन्त्रेण श्री-वराहं नमस्कृत्य 

## सन्ध्या-पूर्व-काल-कर्तव्य-क्रमः

> नमो वराह-रूपस्य प्रियायै हरि-वल्लभे ।  
त्वं माता सर्व-भूतानां पाद-स्पर्शं क्षमस्व मे ॥  
[ नमो ऽस्तु प्रिय-दलायै तुभ्यं देवि वसुन्धरे ।  
त्वं माता सर्व-भूतानां पाद-स्पर्शं क्षमस्व मे ॥ ] 

इति महा-भारतादिषूक्तेन मन्त्रेण महा-वराह-महिषीं भुवं प्रणम्य प्रथमं वाम-पादं भूमौ विन्यस्य "विष्णोः क्रमो ऽसी"ति विष्णु-क्रमण-मन्त्रेण पद-क्रमान् कुर्वन् पादेन्द्रियाधिदैवतं त्रिविक्रमं विष्णुं ध्यात्वा, दर्भ-तिलाक्षत-वस्त्रादिकं दृष्टादृष्ट-साधनं स्नानोपकरणं सर्वं समाहृत्य तमस्-तिरोहित-दुष्ट-जन्तु-पलायनार्थं वैणवं दण्डं सङ्गृह्य निर्गम-मार्गं सञ्चाल्य गृहान् निर्गच्छन् "ओं नमः केशवाय" इति केशवम् अनुध्यायेत् । 

[[6]]

### मल-मूत्रोत्सर्जन-शौचादि-विधिः

ततः स्वाश्रम-ग्रामादिभ्यो बहिर् नैऋत्यां दिशि द्वित्रेषु पात-प्रमितां भुवम् अतिक्रम्य शुद्ध-देशे निक्षिप्त-स्नातोपकरणो विविक्त-देशं गत्वा यज्ञोपवीतं दक्षिणे कर्णे शिरसि वा निधायोत्तरीयेणावकुण्ठनं कृत्वा घ्राणास्ये वाससा संवेष्ट्यायाज्ञीयैर् अनार्द्रैस् तृण-पर्ण-काष्ठैर् लोष्ठेन वा भूमिं सञ्छाद्य सन्ध्यासु चोदङ्-मुखो रात्रौ दक्षिणा-मुख ऊर्ध्वम् अधस् तिर्यक् चापश्यन् नभो-भूम्यन्तरं च पश्यन्न् अन्-अनन्य-चित्तश् चिरम् अवस्थानं कुर्वन् पाणिना मौलिम् अ-स्पृशन् किञ्चिद् अप्य् अन्-उच्चरन् असोपानत्को देवालय--नदी-तीर--दर्भ-पृष्ठ--शाड्वल-वल्मीक--गिरि-पृष्ठ--जल-यज्ञ-भू--फाल--कृष्ट-भू--यज्ञीय-द्रुम-छाया--वर्त्म-गोष्ठ-भस्म-तुषाराङ्गार-श्मशान-पराशुचि-युक्तोषर--चतुष्-पथ--सस्याढ्य-भू--कुञ्ज--व्यतिरिक्त-स्थलेषु सोम-सूर्याग्नि-तीर्थ-ब्राह्मण-सन्ध्याम्बु-गो-स्त्री-वायु-देवताभिमुख्यं वर्जयन् मूत्र-पुरीषे कुर्यात् । न वेगं धारयेन् नोपरुद्भः क्रियाः कुर्यात् । यावच् चेद् वेगं धारयति तावद् अप्रयतस् स्यात् । नीहाराद्य्-अन्ध-कार-जनिते दिङ्-मोहने प्राण-बाध-भयेषु च यथा-सुखं मूत्र-पुरीषोत्सर्जनं कुर्यात् । यदि विस्मृतोपवीती मल-पुरीषे कुर्यात् तत्-सूत्रं परित्यज्य सूत्रान्तरं धारयेत् । जलालाभ-स्थले यदि रेतो-मूत्र-पुरीषोत्सर्जनं कुर्यात् तर्ह्य् अ-कृत-शौचश् चेत् आसूर्य-दर्शनं तिष्ठेत् । उदके लब्धे यथा-विधि शौचं कृत्वा स-चेल-स्नानं अहो-रात्रावासं महा-व्याहृतिभिर् होमं च कुर्यात् । यद्य् आद्र-वाससा विण्-मूत्रे कुर्यात् प्राणायाम-त्रयं कृत्वा पुनस् स्नानेन शुद्धयेत् । न पर्ण-लोष्ठाश्मभिर् मल-पुरीषापकर्षणं कुर्यात् । सव्य-करेण गृहीत-शिश्न एव मूत्र-पुरीषोत्सर्जनं कुर्यात् । यतिस् तु त्रि-दण्डम् उपदण्डेन बन्धयेत् उपदण्डाभावे निधान-स्थले चाशुद्धे त्रि-दण्ड-सहित एव मूत्र-पुरीषे कुर्यात् । 

[[7]]

तत उत्थाय शौच-पर्यन्तं शिश्नम् अनुत्सृजन् पूर्व-गृहीतां स-सिकतां मृदं दक्षिण-हस्नतेन गृहीत्वा प्राग्-उदीच्यां उदीच्यां वा शौच-देशं गत्वा मृदं निधायोर्ध्व-जानुर् आसीन उरु-द्वयान्त-स्थेन पाणिना सव्येन मृदं प्रक्षालयेत् । बहिर् जीनु-स्थितेन दक्षिण-पाणिना जलं दद्यात् । एवं पूर्वं जलेन प्रक्षाल्य पश्चान् मृदा पश्चाद् अम्बुभिः प्रक्षालयेत् । सुनिर्निक्ते मृदं दद्यान् मृदन्ते जलं दद्यात् प्रसृति-मात्रां प्रथमां मृदं, तद्-अधिकां द्वितीयां तद्-अधिकां तृतीयां तृतीयावद् अन्यां मृदो दद्यात् । लिङ्ग-शौचे त्रि-पर्व-सङ्ख्या-पूरितां मृदं दद्यात् । हस्तादिष्व् अवदान-समां मृदं दद्यात् । एवं द्वादश-कृत्वो गुद-शौचं कृत्वा पञ्च-कृत्वः कर-शौचं कृत्वा लिङ्ग-शौचं कृत्वा ततः कर-शौचं कृत्वा पद-द्वयं संयोज्य त्रिः मृदा प्रक्षाल्य पुनः पञ्च-कृत्वः करौ मृदा प्रक्षाल्य शौच-भू-तलं प्रक्षालयेत् । दिवा चेद् एवं रात्रौ चेद् अर्धं, आतुरस्य तद्-अर्धं, तथा ऽध्वनि, अशक्तस्य यथा-शक्ति, योषितां शूद्राणां चार्धं, गन्ध-लेप-क्षय-करं वा अन्-उपनीतस्य, गन्ध-लेप-क्षय-करं यथोक्तं गृह-स्थानां, द्वि-गुणं ब्रह्म-चारिणां, त्रि-गुणं वानप्र-स्थानां, चतुर्-गुणं यतीनां शौचं विधीयते । वापी-कूप-तटाकादिषु कथञ्चिद् अपि जलोद्धरणासम्भवे ऽपि जलाद् अरत्नि-मात्र-प्रदेशं त्यत्क्त्वासीनो मणि-बन्धात् परतो ऽरत्नि-मालात् परतो वा जलान्तर्गतां मृदं गृहीत्वा शौचं कुर्यात् । बाह्य-मृत्तिकान् नाहरेत् । शौच-भू-तलं च शोधयेत् । अन्यत्र नद्यादिषु तीर्थेषु च शौचं न कुर्यात् । तेषु उद्धृत-वारिणैव कुर्यात् । उद्धृत्य शौचे तु मृत्तिका-वारि-दौ परिचारकौ कर्तव्यौ । मूत्र-पुरीष-विसर्जनात् पूर्वम् एव स-जलं भाजनं संस्थाप्य कूलात् परीक्षितां संसृष्ट-सिकतां मृदं आहरेत् । 

[[8]]

यतिः पश्चान् मृदम् आहरेत् । यथा-विधि शौचं कृत्वा सोत्तरीय-स्नानं कुर्यात् । अङ्गार-तुष-कीटास्थि-शर्कराश्म-मलान्विताम् । कुड्य-पात-श्मशानोत्थां मृदं नाददीत । आखु-कृष्टात् वल्मीकात् पांसुलात् कर्दमान् मार्गात् ऊषरात् परस्य शैच-शिष्टाच् च मृदं नाहरेत् । यदा वालुकाभि‍श् शौचं कुर्यात् तदा द्वि-गुणं कुर्यात् । दिवा सन्ध्यासु चोदङ्-मुखो रात्रौ चेद् दक्षिणा-मुखः कुर्यात् । दक्षिणं पाणिं नाधः शौचे नियोजयेत्। नाभेर् ऊर्ध्वं वाम-हस्तं न नियोजयेत् । मूत्र-शौचे त्व् एकां मृदं लिङ्गे, सव्ये करे तिस्रो हस्तयोर् द्वे दद्यात् । शुक्ल-शौचे द्वि-गुणं दद्यात् । विण्-मूत्र-विसर्जनार्थं उपविष्टस् तद् यदि न कुर्याद् [अर्ध-शौचं कुर्यात् ॥] ब्रह्म-चारी यतिश् च नान्तर् लिङ्गं विशोधयेत् । तयोर् अन्तर् लिङ्ग-शौचे चान्द्रायणं विधीयते । मूत्र-पुरीषयोर् एकैकस्य प्रवृत्तौ तस्यैव शुद्धिः क्रमेणोभय-प्रवृत्तौ यथा-क्रमं युगपत् प्रवृत्तौ तु पुरीष-शुद्धिं प्रथमं कृत्वा मूत्र-शौचं कुर्यात् । ततः पाद-शौचं कृत्वा कर-शौचं कुर्याद् एवं सकृच् छौचं कृत्वा पुनर् एवं कुर्याद् इति निष्कर्षः । नाभेर् अधस्माद्[[??]] बाहुषु च कायिकैर् द्वादशभिर् मलैः सुरभि-मद्यैर् वोपहतो मृत्-तोयैः पञ्चभिस् तद्-अङ्गं प्रक्षाल्याचान्तश् शुद्ध्येत् । अन्यत्रोपहतो मृत्-तोयैः पञ्चभिः तद्-अङ्गं प्रक्षाल्य स्नानेन शुद्धयेत् । इन्द्रियेषु दशनच्-छदे चोपहतः उपोष्य स्नात्वा पञ्च-गव्य-प्राशनेन शुद्धयेत् । परस्य तु शोणित-रेतो-विण्-मूत्र-मज्जा-स्वेद-कर्ण-नेत्र-नासिका-स्थ-मल-स्पर्शे चत्वारो वर्णा द्वात्रिंशन् मृत्तिकाभिः तद्-अङ्गं प्रक्षाल्य स्नात्वा शुद्ध्येयुः । भुञ्जानस्य तु विप्रस्य गुदं प्रस्त्रवेद् यदि यथा-विधि शौचं कृत्वा स्नानं चरित्वोपवासं कृत्वा पञ्च-गव्येन शुद्धयेत् । मूत्र-पुरीषादि-करणे श्वादि-स्पृष्टः स्नात्वा पुरुष-सूक्तं जपेत् । 

[[9]]

ननु 

> पञ्चधा लिङ्ग-शौचं स्यात् गुद-शौचं त्रि-वेष्टितम् ।  
पादयोर् लिङ्गवच् छौचं हस्तयोश् च चतुर्-गुणम् ॥  
द्वे लिङ्गे मृत्तिके देये पञ्चापाने करे दश ।  
उभयोस् सप्त दातव्यं मृदश् शुद्धिम् अभीप्सता

इति शाण्डिल्य-वसिष्ठादि-प्रभृतिषु मृत्-सङ्ख्या-भेदो दृश्यते । 

> न्यूनाधिकं न कर्तव्यं शौचं शुद्धिम् अभीप्सता ।  
प्रायश्चित्तेन युज्येत विहितातिक्रमे कृते ॥ 

इति दक्ष-स्मृतौ विहित-सङ्ख्याया अतिक्रमे प्रायश्चित्तं च प्रतिपाद्यते । तत् कया संख्यया शौचं कर्तव्यम् इति चेद् उच्यते :- 

> देशं कालं तथात्मानं द्रव्यं द्रव्य-प्रयोजनम् ।  
उपपत्तिम् अवस्थां च ज्ञात्वा शौचं समाचरेत् ॥  
यावच् च शुद्धिं मन्येत तावच् छौचं समाचरेत् ।  
प्रमाणं शौच-सङ्ख्या वा न शिष्टैर् उपदिश्यते ॥  
यावन् नापैत्य् अ-मेध्यान्तात् गन्धो लेपश् च तत्-कृते ।  
तावन् मृद्-वारि देयं स्यात् सर्वासु द्रव्य-शुद्धिषु ॥ 

[[10]]

> शौचं तु द्वि-विधं प्रोक्तं बाह्यम् आभ्यन्तरं तथा ।  
मृज्-जलाभ्यां स्मृतं बाह्यं भाव-शुद्धिस् तथान्तरम् ॥  
गङ्गा-तोयेन कृत्स्नेन मृद्-भारैश् च नगोपमैः ।  
आ मृत्योर् आचरेच् छौचं भावदुष्टो न शुद्ध्यति ॥  

इति बोधायन-देवल-मनु-वैयाघ्र-पादादि-स्मरणात् 

देश-कालाद्य्-अनुगुणं यावन् मनश्-शुद्धि-विहित-सङ्ख्यासु विविधासु यावत्यां सङ्ख्यायां गन्ध-लेपापकर्षणं मन्यते तावत्यां यस्यां चित्-सौख्यायां शौच-समापनं कर्तव्यम् इति स्व-वर्णाश्रमाद्य्-अवस्थाद्य्-अनुगुणादृष्टार्थ-मृत्-सङ्ख्या । वर्णपरिणामादि-नियमवद्--गन्ध-लेप--क्षय-करं स्पर्श-पीडादि-रहितं यावत् भाव-शुद्धि-शौचं कृत्वा अपां द्वादशभिर् गण्डूषैः मुख-शुद्धिं कृत्वा पाणी अरत्नि-पर्यन्तं पादौ च जानु-पर्यन्तं प्रक्षाल्य यज्ञोपवीती बद्ध-शिखः पवित्र-पाणिर् अप्रावृत-कण्ठ-शिराः शुष्क-वासाश् शुचौ देशे प्राङ्-मुखो वोदङ्ग्-मुखो वा पादौ जले स्थले च कृत्वा ऊर्ध्व-जानुर् आसीनो दक्षिणं बाहुं जान्व्-अन्तरे कृत्वा सव्येन पाणिना जलं स्पृशन् दक्षिणं हस्त-तलं गो-कर्णाकारं विन्यस्य तोयं गृहीत्वा अङ्गुष्ट-कनिष्ठे मुक्त्वा विष्णु-तीर्थ-सञ्ज्ञे कर-तलोदरे अवस्थापयेत् । तद् उक्तं भारते आनुशासनिके एक-षष्टितमे ऽध्याये नारदः --

[[11]]

### आचमन-विधिः

> देवर्षि-पितृ-तीर्थानि ब्राह्मं मध्ये ऽथ वैष्णवम् । 
नृणां तीर्थानि पञ्चाहुः पाणि-सन्निहितानि वै ॥  
आद्य-तीर्थं तु तीर्थानां वैष्णवो भाग उच्यते ।  
यत्रोपस्पृश्य वर्णानां चतुर्णां वर्धते कुलम् ॥ 
पितृ-दैवत्य-कार्याणि वर्धन्ते प्रेत्य चेह च ॥ 

इति । 

ततः 

> ओं अच्युताय नमः ओं अनन्ताय नमः ओं गोविन्दाय नमः इति 

मन्त्रैः ब्राह्मेण तीर्थेनाशब्दं माष-निमग्न-मात्रा हृदयङ्गमास् त्रिर् अपः पीत्वा "ओं केशवाय नमः ओं नारायणाय नमः" इति ब्राह्मेण तीर्थेन अधो द्विः परिमृज्य मध्यमाभिस् तिसृभिर् अङ्गुलीभिस् तूष्णीं सकृद् ओष्ठव् उपस्पृश्य मुखं परिमृज्य दक्षिणेन पाणिना सव्यं पाणिं पादौ शिरश् च प्रोक्ष्य 

> ओं माधवाय नमः ओं गोविन्दाय नमः 

इत्य् अङ्गुष्ठोपकनिष्ठिकाभ्यां च चक्षुषी संस्पृश्याप उपस्पृश्य, 

> ओं विष्णवे नमः ओं मधुसूदनाय नमः 

इति तर्जन्य्-अङ्गुष्ठाभ्यां नासिके संस्पृश्याप उपस्पृश्य, 

> ओं त्रिविक्रमाय नमः ओं वामनाय नम 

इति अङ्गुष्ठ-कनिष्ठिकाभ्यां श्रोत्रे संस्पृश्याप उपस्पृश्य, 

> ओं श्री-धराय नमः ओं हृषीकेशाय नम 

इति मध्यमाङ्गुष्ठाभ्यां भुजौ संस्पृश्याप उपस्पृश्य, "ओं पद्म-नाभाय नम" इति सर्वाभिर् अङ्गुलीभिर् नाभिं संस्पृश्य, "ओं दामोदराय नम" इति तलेन हृदयं संस्पृश्याप उपस्पृश्य, "ओं श्री-वासुदेवाय नम" इति सर्वाभिर् अङ्गुलीभिर् मूर्धानं संस्पृश्याप उपस्पृश्य, सव्ये पाणौ शेषा आपो निनयेत् । अथ ब्रह्म-यज्ञाचमन-प्रकारः । 

> ओं भूः ऋग्-वेदः प्रीणातु, ओं भुवः यजुर्-वेदः प्रीणातु, ओं सुत्रः साम-वेदः प्रीणातु 

इति त्रिर् अपः पीत्वा 

> ओं भूर् भुवस् सुवः ऋग्-यजुस्-सामाथर्वाङ्गिरसः प्रीणन्तु, 
 
[[12]]

"इतिहास-पुराणे पीयेताम्" इत्य् ओष्ठौ ब्राह्मेण तीर्थेनोपस्पृश्य, मध्यमाभिस् तिसृभिर् अङ्गुलीभिर् असकृद् ओष्ठाव् उपस्पृश्य, मुखं परिमृज्य, "अग्निः प्रीणात्व्" इति दक्षिणेन पाणिना सव्यं पाणिं प्रोक्ष्य, "विष्णुः प्रीणात्व्" इति पादौ शिरश् च प्रोक्ष्य, "चन्द्रादित्यौ प्रीयेताम्" इत्य् अङ्गुष्ठोपकनिष्ठिकाभ्यां चक्षुषी संस्पृश्य, "प्राणापानौ प्रीयेताम्" इति नासिके संस्पृश्य, "प्रभासादि-सर्व-तीर्थानि प्रीणन्त्व्" इति अङ्गुष्ठ-कनिष्ठिकाभ्यां श्रोत्रे संस्पृश्य, "परमात्मा प्रीणात्व्" इति तलेन हृदयं, "श्रीः प्रीणात्व्" इति शिरश् च संस्पृशेत् । सर्वत्राङ्गोपस्पर्शने अप उपस्पृशेत् । 

> अन्ते वा सव्ये पाणौ शेषा अपो निनयेत्

इति पैठीनस्य्-उक्त-क्रमेण ब्रह्म-यज्ञ-समये आचमनं कुर्यात् । अत्राचमन-प्रकारा बहुधा धर्म-शास्त्रेषु भगवच्-छास्त्रेषु पुराणादिषु च प्रतिपादिताः। तत्र स्व-सूत्रोक्तम् अन्यद् वा यथा-शक्ति यथोपदेशम् आचमनं कुर्यात् । ग्रन्थि-युक्तेन ग्रन्थि-हीनेन वा दर्भेण युक्त-करः कर्माङ्गाचमनं कुर्यात् । कर्माङ्ग-व्यतिरिक्ताचमनं ग्रन्थि-हीनेन दर्भेण युक्त एव कुर्यात् । तदा तत्-पवित्रं परित्यज्य पुनर् आचामेत् । भुक्तोच्छिष्टं तु पवित्रं ग्रन्थि-युक्तं ग्रन्थि-हीनं वा परित्यजेत् । ब्राह्मेणैव तीर्थेनाचामेत् न काय-दैव-पितृ-तीर्थैः । आपद्-गतः काय-दैव-वैष्णवैर् आचामेन् न पित्र्येण कदाचन आचामेत् । पाद-प्रक्षालन-शेषेण नाचामेत् । यद्य् आचामेद् भूमौ स्रावयित्वा आचामेत्। न वर्ष-धाराम्बुना ऽऽचामेत्। पक्वं कलुष-दुर्गन्ध-तैलादि--गन्ध-द्रव्य--वासितं स-फेनं स-बुद्बुदं स-मृत्तिकं कृमि-संयुक्तम् उष्णं क्षारच्-छन्नं पर्युषितं आन्तरिक्ष्यं नख-स्पृष्टम् एक-हस्तार्पितं भिन्न-रन्ध्र-विनिर्गतम् अज-स्पृष्टं देवाभिषिक्तं हेयं च जलम् आचमने त्यजेत् । तिष्ठन् नमन् हसञ् जल्पन् भाषणं शृण्वन्न् अन्यं स्पृशन् दिशः पश्यन्, काक-श्व-खर-विट्-क्रोड-व्रात्य--रजस्वलान्त्य-जाति--पतित-देवलक-भिषक्-शूद्र--सङ्कर-ज--महा-पातिकिनः पश्यन्, उष्णीषी कञ्चुकी बहिर्-जानु-करो ऽन्य-धीर् नग्नो नोपस्पृशेत् । 

[[13]]

वीक्षितेन जलेनाचामेत् । रात्राव् अपि वीक्षितेनैवाचामेत् । भुक्त्वासन-स्थो ऽप्य् आचामेत् । ताम्र-कांस्य-राजत-सौवर्ण-पात्र-स्थेन जलेनाचामेत् । हृत्-कण्ठ-तालुगाभिर् अद्भिः ब्राह्मण-क्षत्रिय-विशः क्रमेण शुद्धा भवन्ति । शूद्रा स्त्रियश् च सकृत् स्पृष्टाभिस् तालुगाभिर् अद्भिः शुद्धा भवन्ति। स्नान-पान-क्षुत-निष्ठीवन-स्वाप-जप-होम-दान-प्रतिग्रह-भोजन--सान्ध्य-कर्म--बलि-कर्म--वस्त्र-परिवृत्तिर् अन्योपसर्पण-चत्वर-क्रमण-श्मशानाक्रमण-स्त्री-शूद्रोच्छिष्ट-भोजनोच्छिष्ट--पुरुष-दर्शनाभोज्य-दर्शन--विण्-मूत्र-रेतोत्सर्जनाश्रु-लोहित-पात-चण्डाल-म्लेच्छ--पतित-भाषणानृत-भाषण--मार्जार-मूषिकादि-स्पर्शातिहासातिक्रोधाधोवायु-विसर्ग-शिखा-मोक्षोपवीत-विपर्यास-श्याव-दन्त-पर्यन्तोष्ठ-स्पर्शे। देवार्चन-गुर्व्-अभिमानादि-निमित्तेषु आचामेत् । तद्-अशक्तौ जलाभावे च दक्षिणं श्रवणं स्पृशेच् छक्ति-विषये न मुहूर्तम् अप्य् अप्रयतस् स्यात् इति विधिवद् आचम्य प्राङ्-मुखः कुक्कुटासन-संस्थितः दक्षिणं पाणिं जान्व्-अन्तरा कृत्वा कण्टकि-क्षीरि-वृक्षोत्थेनावरणेन द्वादशाङ्गुलेन कनिष्टिकाग्रवत् स्थूलेन शल्मल्य्-अश्वत्थ-भव्य-धव- किंशुक-कोविदार-शमी-श्लेष्मातक-विभीतक-गुग्गुलु-क्रमुक-तिन्दु-केङ्गुद-बन्धूक-गुडाक-ताल-हिन्ताल-केतक-बृहद्-वट-खर्जूर-नालिकेर-वानीर-क्षीरिका-शिग्रु-शिंशुपा--देव-दारु--मल्लिका-कार्पास-जातास् त्यज्याः । 

### दन्त-धावन-विधिः

स-पत्र-त्वग्-घन-ग्रन्थि-युक्त-काष्ठ-व्यतिरिक्त-काष्ठेन तृणेन पर्णेन वाभिमन्त्र्याहृतेन कुश-काशेष्टका-लोष्ट-पाषाणाङ्गार-वालुकापस्त्र[[??]]-नख-तर्जनी-मध्यमा-कनिष्ठिकाङ्गुलि-वर्जं प्रथमम् अधरतो वाम-भागारम्भं प्रदक्षिणं समन्तं दन्तान् धावयेत् । विधवा-कन्यका-ब्रह्म-चारिणो दन्त-धावनं न कुर्युः । करञ्जार्जुन-कैडर्य-शिरीष-खादिर-दूर्वाभिर् दन्त-शुद्धिं यतिः कुर्यात् । तैलाभ्यक्तस् तु दन्त-धावनं न कुर्यात् । प्रतिपत्-पर्व-नवमी-षष्ठी-तिथिषु शन्य्-अर्काङ्गारक-गुरु-वारेषु जन्म-नक्षत्रे श्राद्ध-दिनेषु उपवास-दिनेषु च काष्ठेन दन्त-शुद्धिं न कुर्यात् । नद्यां देवालये गोष्ठे श्मशाने जल-मध्यमे याग-स्थाने च दन्त-शुद्धिं न कुर्यात् ।

[[14]]

दक्षिणाभिमुखस् तिष्ठन् शयानः उदङ्-मुख आसन-स्थश् च दन्त-शुद्धिं न कुर्यात् । दन्त-काष्ठालाभे प्रतिषिद्ध-दिनेषु च तत्-तत्-रुप-पर्णैस् तृणैर् वा तेषाम् अप्य् अभावे अपां द्वादश-गण्डूषैर् मुख-शुद्धिं कुर्यात् । दन्त-काष्ठं प्रक्षाल्य भञ्जित्वा शुचौ देशे त्यजेत् । 

> आयुर् इत्य् आदि-मन्त्रस्य प्रजा-पति ऋषिः अनुष्टुप्-छ्न्दः वनस्पतिर् देवता दन्त-काष्ठ-भञ्जने दन्त-धावने च विनियोगः । 

### प्रातस्-स्नान-विधिः

> आयुर् बलं यशो वर्चः प्रजां पशु-वसूनि च ।  
ब्रह्म-प्रज्ञां च मेधां च त्वं नो देहि वनस्पते॥  

इत्य् उभयत्र मन्त्रः । ततः शुचौ देशे पादौ प्रक्षाल्याचम्य तीरं संशोध्य देश-कालौ सङ्कीर्त्य स्नानं सङ्कल्प्य 

> समस्त-जगद्-आधार-शङ्ख-चक्र-गदा-धर॥  
देहि देव ममानुज्ञां युष्मत् तीर्थ-निषेवणे ॥  

इति भगवन्तम् अनुज्ञाप्य "हिरण्य-शृङ्गं वरुणम्" इति जपित्वा जलम् अवगाह्य उन्मज्ज्य "सुमित्रान आप ओषधयस् सन्त्वि"ति स्वात्मानम् अभिषिच्य  "दुर्मित्रास् तस्मै भूयासुर्" इति त्रिस् तीरे जलम् उत्सृज्य "नमो ऽग्नये ऽप्सुमते" इति नमस्कृत्य "यद् अपां क्रूरम्" इति दक्षिण-भागे अमेध्यांशं जलान् निरस्य "अत्याशनाद्" इति "गच्छ ब्रह्म स-लोकताम्" इत्य् अन्तेन पाणिना जलं त्रिर् आलोड्य पाणिना जले चतुर्-अश्रं तीर्थ-पीठम् उल्लिख्य 

[[15]]

> आवाहयामि त्वां देवि स्नानार्थम् इह सुन्दरि ।  
एहि गङ्गे नमस् तुभ्यं सर्व-तीर्थ-समन्विते ॥

इति "इमं मे गङ्गे यमुने"ति गङ्गादि-पुण्य-तीर्थान्य् आवाहयामीत्य् आवाह्यानुस्मृत्य
 
> विष्णु-वाम-पदाङ्गुष्ठ-नख-स्रोतो-विनिस्सृते ।  
तद्-भक्ति-विघ्न-रूपात् त्वं गङ्गे मां मोचयै न सः॥  
सह्य-पादोद्भवे देवि श्री-रङ्गोत्सङ्ग-गामिनि।  
श्री-कावेरि नमस् तुभ्यं मम पापं व्यपोहय ॥

इति तीर्थस्य अर्घ्य दत्त्वा मूल-मन्त्रेणाभिमन्त्र्य "आपो अस्मान् मातरश् शुन्धन्त्व्" इत्य् आदित्याभिमुखो निमज्ज्योन्मज्ज्य "आपो वा इदं सर्वम्" इत्य् अपो अभिमन्त्र्य "आपो हिष्ठा मयो भुव" इति तिसृभिः "दधिक्राव्ण्ण" इत्य् अनेन "हिरण्य-वर्णा" इत्य् अनुवाकेन च मार्जयित्वा 

> अघमर्षण-सूक्तस्य अघमर्षण ऋषिः अनुष्टुप्-छन्दः भाव-वृत्तो देवता। 

"ऋतं च सत्यं चार्थाद्धादि"ति तृचं चतुर्-ऋचं वा जले निमग्नस् त्रि-षड्-अष्ट-कृत्वो द्वादश-कृत्वो वा ऽऽवर्तयेत् । 

[[16]]

"एष भूतस्य भव्य" इति निमज्ज्योन्मज्ज्य मूल-मन्त्रेणाभिमन्त्र्य जलाञ्जलिम् आदाय सप्त-कृत्वो ऽभिमन्त्र्य स्व-मूर्ध्नि सिञ्चेत् । एवं त्रिस् सप्त-कृत्वो वा दक्षिणेन पाणिना जलम् आदाय सप्त-कृत्वो मूल-मन्त्रेणाभिमन्त्र्य पीत्वा ऽऽचम्य स्वात्मानं सप्त-कृत्वः प्रोक्ष्य परिषिच्य विरजां ध्यात्वा तीर्थे निमग्नो भगवत्-पादारविन्द-विन्यस्त-शिरस्को ऽष्टाविंशति-वारं तद्-उपरि यावच् छक्ति वा मूल-मन्त्रं जपित्वोन्मज्ज्य द्विर् आचम्य देवर्षि-पितृ-तर्पणं सङ्कल्प्य स्व-स्व-तीर्थेनैव गृहीत्वा स्व-स्व-तीर्थेन गो-शृङ्ग-मात्रम् उद्धृत्य वारि-स्थ एव देवान् ऋषीन् पितॄन् भगवद्-आत्मकान् ध्यात्वा सन्तर्प्य, व्याहृतिभिर् व्यस्ताभिस् समस्ताभिस् तर्पयित्वा प्राचीनावीति संस्कृत-प्रमीतानां त्रीन् उदकाञ्जलीन् तीरे दत्त्वा अ-संस्कृत-प्रमीतानाम् एकं तीरे दत्त्वा तीरं गत्वा निवीती 

### वस्त्र-धारण-प्रकारः

> ये के चास्मत् कुले जाता अ-पुत्रा गोत्र-जा मृताः ।  
ते गृह्णन्तु मया दत्तं वस्त्र-निष्पीडनोदकम् ॥  
ये बान्धवाबान्धवाश् च ये ऽन्य-जन्मनि बान्धवाः ।  
ते सर्वे तृप्तिम् आयान्तु भूमौ देत्तन वारिणा ॥  
यन् मया दूषितं तोयं शरीर-मल-सम्भवात् ।  
तस्य पापस्य शुध्य्-अर्थं यक्ष्माणं तर्पयाम्य् अहम् ॥  
 
इति चतुर्-गुणी-कृतं वस्त्रान्तं सन्दर्श्य तीरे निष्पीड्यासीनः 

अन्येन वाससः खण्ड-द्वयेन शिरो-ऽङ्गं च प्रत्येकं परिमृज्य "शुची वो हव्या मरुत" इति शुचि-वस्त्रं सम्प्रोक्ष्य "देवस्यत्वे"त्य् आदाय "अवधूतं रक्ष" हत्य् अवधूय "उदुत्यञ्चित्त्रमिति" द्वाभ्यां सूर्याय दर्शयित्वा "आवहन्ती वितन्वाने"ति कौपीनाच्छादन-पूर्वकं शुक्लं वासो धृत्वा धृतोत्तरीयश् चोरु-पर्यन्तं मृज्-जलाभ्यां प्रक्षाल्य, द्विर् आचम्य-

[[17]]

### ऊर्ध्व-पुण्ड्र-धारण-क्रमः 

कम्बलाद्य्-आसने स्थित्वा अस्त्र-मन्त्रेण वाम-पाणि-तलं संशोध्य "अश्वक्रान्त" इति "उद्धृतासीति" च श्वेतां मृदम् आदाय प्रणवेन वाम-पाणि-तले निधाय "मृत्तिके हन मे पापम्" इत्य् अभिमन्त्र्य "आपोवा इदम्" इति जलं गृहीत्वा "गन्धद्वाराम्" इति सेचनं कृत्वा अस्त्र-मन्त्रेण रक्षां कृत्वा प्रणवेन सम्मिश्रं कृत्वा मूल-मन्त्रेणाभिमन्त्र्य नृ-सिंह-बीजं लिखित्वा 

> भगवान् पवित्रं वासुदेवः पवित्रं शत-धारं सहस्र-धारम् अपरिमित-धारम् अच्छिद्रम् अक्षयम् अरिष्टम् अनन्तम् अच्युतं परिमितं परमं पवित्रं भगवान् वासुदेवः पुनातु 
[[TODO: परिष्कार्यम्]]

इति पवित्र-मन्त्रेण "देवस्त्वा सविता पुनात्व्" इति च तोयं निक्षिप्य तर्जन्या मृदं जलं चैकी-कृत्य भगवत्-पादाम्बु-ज-युगलं स्मरन् "विष्णोर्नुकं विष्णोरराटम्" इति चाभिमन्त्र्य पञ्चोपनिषन्-मन्त्रेण मूल-मन्त्रेण वासुदेव-द्वादशाक्षरेण विष्णु-सूक्तेन चाभिमन्त्र्य प्रथमं तर्जन्या प्रणवेन मूर्ध्नि मृदं विन्यस्य प्रणवादि-नमो ऽन्तैः केशवादि-द्वादश-नामभिः ललाटोदर-मध्य-वक्षः-कण्ठ-दक्षिणोदर-भुज-स्कन्ध-वामोदर-भुज-स्कन्ध-पृष्ठ-त्रिकेषु क्रमेण ललाट-कण्ठ-स्कन्ध-त्रिकेषु चतुर्-अङ्गुलायतानि अन्यत्राष्टाङ्गुलायतानि द्व्य्-अङ्गुल-विस्तृतानि ऋजूनि सान्तरालानि रम्याणि हरि-पद-संस्थानानि द्वादशोर्ध्व-पुण्ड्राणि तर्जन्न्या धृत्वा द्वादशाक्षर-विद्यया शेषं मूर्ध्नि विन्यस्य हरिद्रा-चूर्णं द्वादशसु पुण्ड्र-मध्य-देशेषु धृत्वा प्रणव-सम्पुटितैर् द्वादशाक्षर-मन्त्र-स्थैर् अक्षरैः केशवादि-द्वादश-नामभिः विष्णु-गायत्र्या च अङ्गुलीभिः स्पृशन् केशवादीन् ध्यात्वा 

[[18]]

> चिन्तयामि श्रियोपेतं ललाटे केशवं विभुम् ।  
लक्ष्म्या समेतं ध्यायामि नारायणम् अथोदरे ॥  
माधवं कमला-नाथं चिन्तयामि सदोरसि ।  
पद्मा-पतिं चिन्तयामि गोविन्दं कण्ठ-कूर्पके ॥  
पद्मिनी-वल्लभं विष्णुं चिन्तये दक्षिणोदरे ।  
दक्षिणे ऽस्मिन् भुजे पद्मा वासिनं मधुसूदनम् ॥  
स्मरामि दक्षिणे स्कन्धे रमा-नाथं त्रि-विक्रमम् ।  
वामे वृषाकपायीशं कुक्षौ ध्यायामि वामनम्॥  
धन्या-नाथं चिन्तयामि श्री-धरं सव्य-वाहके ।  
वाम-स्कन्धे हृषी-केशं सिद्धि-नाथं विचिन्तये ॥  
पृष्ठ-देशे पद्म-नाभं यज्ञेशं तं विचिन्तये ।  
दामोदरं स्मरामीशं इन्दिरा-वल्लभं त्रिके॥

इति तत्-तत्-स्थाने तत्-तन्-मूर्ति-ध्यानं कृत्वा नमस् कुर्यात् । एवं त्रयोदश-द्वादशाष्टौ षट्-चत्वार्य्-एकं वेति सङ्ख्या-भेदेन ऊर्ध्व-पुण्ड्राणि यथा-शक्ति यथा-विधि धारयेत् । तत्र मोक्षार्थी त्रयोदश-द्वादश-पुण्ड्राणि धारयेत् । तत्र ललाटादि-मूर्ध-पर्यन्तेषु पूर्वोक्तेषु त्रयोदशसु स्थानेषु प्रणवादि-नमोन्तैः केशवादि-द्वादश-नामभिः द्वादशाक्षर-विद्यया च त्रयोदशोर्ध्व-पुण्ड्राणि धारयेत् । शिरो-व्यतिरिक्तेषु तेषु स्थानेषु द्वादशाक्षर-विद्या-व्यतिरिक्तैर् एतैर् एव मन्त्रैर् वैकल्पिकैर् द्वादशोर्ध्व-पुण्ड्राणि धारयेत् ।
 
[[19]]

भोगार्थी अशक्तश् च कण्ठे परितस् स्थितानि चत्वारि स्थानानि शिरश् च वर्जयित्वा ललाटादिषु अष्टसु स्थानेषु प्रत्यक्षरं विष्णु-गायत्री-समन्वितैः प्रणव-सम्पुटितैर् अष्टाक्षर-मन्त्र-स्थैर् अक्षरैर् अष्टोर्ध्व-पुण्ड्राणि धारयेत् । भोगार्थी अशक्तश् च ललाट-हृत्-कण्ठ-कुक्षि-भुज-द्वयेषु षट्-स्थानेषु प्रत्यक्षरं विष्णु-गायत्री-समन्वितैः प्रणव-सम्पुटितैर् विष्णु-षड्-अक्षर-मन्त्रस्थैर् अक्षरैष् षड्-ऊर्ध्व-पुण्ड्राणि धारयेत् । फलान्तरार्थी अशक्तश् च ललाट-हृद्-भुज-द्वयेषु चतुर्षु स्थानेषु प्रणवादि-नमोन्तैर् वासुदेव-सङ्कर्षण-प्रद्युम्नानिरुद्ध-मन्त्रैश् चत्वार्य्-ऊर्ध्व-पुण्ड्राणि धारयेत् । अत्यन्ताशक्तः "उद्धृतासी"ति मन्त्रेण प्रणवेन वा ललाटे एकम् ऊर्ध्व-पुण्ड्रं धारयेत् । अत्रायं निष्कर्षः । गुरु-लघु-विकल्पे गुरोर् एव मुख्यत्वम् । यत्र तु कर्म-विशेषाङ्गतया वा फल-विशेषम् उद्दिश्य वा न्यून-सङ्ख्या-विधानं तत्र विशेष-वचन-बलान् न्यूनतयैव तत्-परिग्रहः । अन्यत्र तु अधिक-परिग्रह एव मुख्यः । द्रव्यालाभाशक्त्यादि-दशासु गत्य्-अभावात् न्यून-परिग्रहः । अत्यन्ताकरणात् यथा-शक्ति-करणस्य नित्ये शास्त्रीयत्वात् काम्येष्व् अपि केषुचित् यथा-शक्त्य्-अनुष्ठाने ऽपि तत्-तत्-यत्नानुरूप-फलस्य प्रतिपादितत्वात्वाद् इति । कण्ठे तुलसी-नलिनाक्ष-मालां श्री-पवित्रञ् च धारयेत् । 

[[20]]

## प्रातस् सन्ध्या-वन्दन-क्रमः 

ततः स्वाचान्तः प्राणानायम्य प्रातस् सन्ध्या-वन्दनं सङ्कल्प्य गायत्र्या आपो ऽभिमन्त्र्य प्रणवेन प्रथमं व्याहृतिभिर् द्वितीयं गायत्र्या तृतीयं मार्जनं कृत्वा "आपोहिष्ठे"ति तिसृभिर् मार्जनं कृत्वा व्याहृतिभिस् स्वात्मानं परिषिच्य "सूर्यश्चे"त्य् आचम्य "दधिक्राव्ण्ण्" इति 'आपोहिष्ठे"ति नवभिर् ऋग्भिर् "हिरण्य-वर्णा" इति चतसृभिः "पवमानस् सुवर्जन" इत्य् अनुवाकेन कूर्चेन च पुनर् मार्जयित्वा प्रणव-व्याहृतिभिस् स्वात्मानं परिषिञ्चेत्। एवं स्व-स्व-सूत्रोक्त-प्रकारेण कृत्वा गायत्र्या ऽभिमन्त्रितं जलम् आदित्य-मण्डलान्त-स्थिताय परमात्मने त्रिर् अर्घ्य-रूपं दत्त्वा कालाति-पत्ति-प्रायश्चित्तार्घ्यं च दत्त्वा, प्रणव-व्याहृतिभिर् आत्मानं परिषिच्य, वज्री-भूत-तज्-जल-निहत-मन्देहाख्य-रक्षा-निरसन-पापावधूननार्थं सकृत् प्रदक्षिणं कृत्वा "असावादित्यो ब्रह्मे"ति ध्यायन् आत्मानम् आलभ्योपविश्य मार्ग-शीर्षादि-मासेशान् केशवादीनि तत्-तन्-मन्त्रैस् तर्पयित्वा आचम्य शुचौ देशे प्राङ्-मुखस् तिष्ठन् यया-विधि प्राणायाम-त्रयं कृत्वा प्रणव-व्याहृति--गायत्री-शिरसा ऋषि-छन्दो देवताः ध्यात्वा "आयात्व्" इति गायत्रीम् आवाह्य प्रणव-युक्ताभिर् व्याहृतिभिस् सहितां गायत्रीं शिरसा सह दश-कृत्वो जपित्वा तुरीय-पादम् अष्टोत्तर-शतम् अष्टाविंशति-वारं दश-वारं वा जपित्वा प्रणव-व्याहृति-त्रय-युक्तां गायत्रीं अष्टोत्तर-सहस्र-कृत्वः अष्टोत्तर-शत-कृत्वो ऽष्टाविंशति-कृत्वो द्वादश-कृत्वो दश-कृत्वो ऽष्ट-कृत्वो वा मन्त्रार्थानुसन्धान-पुरस् सरं जपित्वा पूर्ववत् कृत-प्राणयाम-त्रयः सन्ध्योपस्थान-सङ्कल्प-पूर्वकम् "उत्तमे शिखर" इति मन्त्रेण गायत्रीम् अनुज्ञाप्य स्व-स्व-सूत्रोक्तैर् "मित्रस्ये"त्य् आदिभिर् मन्त्रैः आदित्य-मण्डलान्त-स्थितं भगवन्तम् उपस्थाय स-प्रदक्षिणं भगवद्-आत्मक-सन्ध्यादि-पञ्चक-नमस्कारं कृत्वा 

> स यश्चायं पुरुषे यश्चासावादित्ये स एकः" 

इत्य् अधीतं हृदयान्त-स्थितं परमात्मानम् अभिवाद्य प्रणम्य दिग्-आदि-नमस्काराणाम् अपि स्व-पूर्व-पूर्वोपदेशानुष्ठान-पारम्पर्यम् अस्ति चेत् तत्रापि भगवद्-आत्मक-ध्यान-पूर्वकं प्रणमेत् । 
 
[[21]]

श्रीमद्-अष्टाक्षर-मन्त्र-जपं अष्टोत्तर-शतं यथा-शक्ति वा कुर्यात् । ततो ऽथर्व-शिरसं नारायणोपनिषदा ऽऽदित्यम् उपतिष्ठेत् । यद् वा गायत्री-जपानन्तरम् "उत्तमे शिखर" इति ताम् अनुज्ञाप्य मूल-मन्त्र-जपं कुर्यात् । ततो मैत्र-तृचा नारायणोपनिषद्भ्याम् ऋते [[??]] उपतिष्ठेत् । अर्घ्य-दान-जपोपस्थान-रूप-कर्म-त्रयस्य पृथक्त्वात् परस्पराङ्गाङ्गि-भावाभावात् मध्ये मूल-मन्त्र-जपस् सुकर एवेति साम्प्रदायिका आहुः। ततो मूल-मन्त्रेण जलं पीत्वा ऽऽचाम्य प्रोक्ष्य परिषिच्योदकाञ्जलीन् आदित्य-मण्डलान्तर्-वर्ति-भगवत्-पादारविन्दयोर् निक्षिप्य प्राणानायम्य भगवन्तं ध्यात्वा ततः आधार-शक्त्य्-आदि-पृथिव्य्-अन्तं तर्पयित्वा श्री-वैकुण्ठादि-पारिषदान् तर्पयेत्। 

## आधार-शक्ति-तर्पण-क्रमः 

यथा - 

> ओं आधार-शक्तिं तर्पयामि । प्रकृतिं तर्पयामि । सकल-जगद्-आधारं कूर्म-रुपिणं नारायणं तर्पयामि । अन्-अन्तं नाग-राजं तर्पयामि । भूमिं तर्पयामि । श्री-वैकुण्ठ-दिव्य-लोकं तर्पयामि। श्री-वैकुण्ठ-दिव्य-जन-पदं तर्पयामि । श्री-वैकुण्ठ-दिव्य-नगरं तर्पयामि । श्री-वैकुण्ठ-दिव्य-विमानं तर्पयामि । आनन्दमयं दिव्य-मण्टप-रत्नं तर्पयामि । आस्तारण-रूपिणं अन्-अन्तं नाग-राजं तर्पयामि । धर्मं तर्पयामि । ज्ञानं तर्पयामि । वैराग्यं तर्पयामि । ऐश्वर्यं तर्पयामि । अ-धर्मं तर्पयामि । अ-ज्ञानं तर्पयामि । अ-वैराग्यं तर्पयामि । अन्-ऐश्वर्यं तर्पयामि । एभिः परिच्छिन्न-तनुं पीठ-भूतं सदात्मानम् अन्-अन्तं नाग-राजं तर्पयामि । ओं ऋग्-वेदं तर्पयामि । यजुर्-वेदं तर्पयामि । साम-वेदं तर्पयामि । अथर्वण-वेदं तर्पयामि । कृत-युगं तर्पयामि । त्रेता-युगं तर्पयामि । 

[[22]]

द्वापर-युगं तर्पयामि । कलि-युगं तर्पयामि | काल-चक्रं तर्पयामि । पीठ-भूतं नाग-राजं तर्पयामि। अष्ट-दल-पद्मं तर्पयामि । सूर्य-मण्डलं तर्पयामि । सोम-मण्डलं तर्पयामि । वह्नि-मण्डलं तर्पयामि । विमलां तर्पयामि । उत्कर्षिणीं तर्पयामि । ज्ञानां तर्पयामि । क्रियां तर्पयामि । योगां तर्पयामि। प्रभ्वीं तर्पयामि । ईशानां तर्पयामि । अनुग्रहां तर्पयामि । जगत्-प्रकृतिं दिव्य-योग-पर्यङ्कं तर्पयामि । सहस्र-शीर्षं नाग-राजं तर्पयामि । अन्-अन्तं पाद-पीठं तर्पयामि। सर्व-परिवाराणां पद्मासनानि तर्पयामि । अन्-अन्त-गरुड-विष्वक्सेनानां स-पीठक-पद्मासनानि तर्पयामि । अस्मद्-गुरुंस् तर्पयामि । परमात्मानं नारायणं तर्पयामि । श्रीं श्रियं तर्पयामि । भूं भूमिं तर्पयामि। नीं नीलां तर्पयामि । सर्वा भगवद्-दिव्य-महिषीस् तर्पयामि । किरीट-मकुटाधिपतिं तर्पयामि । किरीट-मालाम् आपीडात्मानं तर्पयामि । दक्षिण-कुण्डलं मकरात्मानं तर्पयामि । वाम-कुण्डलं मकरात्मानं तर्पयामि । वैजयन्तीं वन-मालां तर्पयामि श्रीमत्-तुलसीं तर्पयामि । श्री-वत्स-श्री-निवासं तर्पयामि । हारं सर्वाभरणाधिपतिं तर्पयामि । श्री-कौस्तुभं सर्व-रत्नाधिपतिं तर्पयामि । श्री-काञ्ची-गुणोज्ज्वलं पीताम्बरं तर्पयामि । सर्वाणि भगवद्-दिव्य-भूषणानि तर्पयामि । श्री-सुदर्शनं हेति-राजं तर्पयामि । नन्दकं खड्गाधिपतिं तर्पयामि । पद्मं तर्पयामि । पाञ्च-जन्यं शङ्खाधिपतिं तर्पयामि । शार्ङ्गं चापाधिपतिं तर्पयामि । कौमोदकीं गदाधिपां तर्पयामि । सर्वाणि भगवद्-आयुधानि तर्पयामि । सर्वा भगवत्-पादारविन्द-संवाहिनीस् तर्पयामि । अन्-अन्तं नाग-राजं तर्पयामि । सर्वान् भगवत्-परिचारकांस् तर्पयामि । भगवत्-पादुके तर्पयामि । सर्वान् भगवत्-परिच्छदांस् तर्पयामि। वैनतेयं तर्पयामि । विष्वक्सेनं तर्पयामि । गजाननं तर्पयामि ।

[[23]] 

जय-सेनं तर्पयामि । हरि-वक्त्रं तर्पयामि । काल-प्रकृति-सज्ञं तर्पयापि । सर्वान् भगवद्-विष्वक्सेन-परिजनांस् तर्पयामि । चण्डं द्वार-पालं तर्पयामि । प्रचण्डं द्वार-पालं तर्पयामि । भद्रं द्वार-पालं तर्पयामि । सुभद्रं द्वार-पालं तर्पयामि । जयं द्वार-पालं तर्पयामि । विजयं द्वार-पालं तर्पयामि । धातारं द्वार-पालं तर्पयामि । विधातारं द्वार-पालं तर्पयामि । सर्वान् भगवद्-द्वार-पालान् तर्पयामि । कुमुदं गणाधिपतिं स-वाहन-परिवार-प्रहरणं तर्पयामि । कुमुदाक्षं गणाधिपतिं स-वाहन-परिवार-प्रहरणं तर्पयामि । पुण्डरीकं गणाधिपतिं स-वाहन-परिवार-प्रहरणं तर्पयामि । वामनं गणाधिपतिं स-वाहन-परिवार-प्रहरणं तर्पयामि | शङ्कु-कर्ण-गणाधिपतिं स-वाहन-परिवार-प्रहरणं तर्पयामि । सर्व-नेत्रं गणाधिपतिं स-वाहन-परिवार-प्रहरणं तर्पयामि । सुमुखं गणाधिपतिं स-वाहान-परिवार-प्रहरणं तर्पयामि । सुप्रतिष्ठितं गणाधिपतिं स-वाहन-परिवार-प्रहरणं तर्पयामि । सर्वान् भगवत्-पारिषदान् तर्पयामि । 

## ब्रह्म-यज्ञ-क्रमः 

एवं तर्पयित्वा ऽऽचम्य ब्रह्म-यज्ञं तैत्तिरीय-श्रुत्य्-आद्य्-अनुसारेण उदित-आदित्ये यथा-विधि कुर्यात् । 

यथा - सङ्कल्प्य "विद्युद्-असी"त्य् अपः पीत्वा ऽऽचम्य प्राणानायम्य स-पवित्रौ करौ दक्षिणोत्तरौ कृत्वा "तत्-सवितुर्" इति पच्छोर्धर्चशस् ततः सर्वा व्याहृतीर् विहृताः पादादिषु अन्तेषु वा तथार्धर्चयोर् उत्तमां कृत्स्नाम् इति ब्रह्मोपदेशोक्त-क्रमेण स-प्रणवम् उच्चार्य "हरिर् ओम्" इत्य् उच्चार्य "भूर् भुवस् सुवस् सत्यं तपः श्रद्धायां जुहोमी"त्य् उक्त्वा 

> स्वयम्भुवे नमः । सरस्वत्यै नमः । सावित्र्यै नमः। श्रियै नमः । श्रियः पतये नमः । प्राणाय वाचस्पतये नमो वाचे प्राण-पत्नै। 

[[24]]

"अधीहि भो" इत्य् आदित्यम् अभिवीक्ष्य औपासन-वैश्व-देवान्ते "अधीहि भो" इति गार्हपत्यम् औपासनं (वह्नि-मात्रे) अभिमन्त्र्य गुरु-समीपे गुरुं तथोक्त्वा तस्माद् अनुज्ञां प्राप्य "यो ब्रह्माणं विदधाती"त्यृचा मूल-मन्त्रेण द्वयेन च भगवन्तं नारायणं प्रणम्य वेदाचार्येभ्यो नमः "ओं वेद-व्यासाय नम" इत्य् उच्चार्य "ओं तत् सत्" इत्य् उक्त्वा चतुरो वेदादीन् अधीत्य "नमो ब्रह्मण" इति परिधानीयान् त्रिर् उक्त्वा "वृष्टिर् असी"त्य् अप उपस्पृश्य आचम्य काण्डर्षि-देवर्षि-पितृ-तर्पणं तत्-तत्-तीर्थेनैव यथा स्व-शाखं कृत्वा ऽऽचम्य ब्रह्मार्पणं कुर्यात् । एवं प्रकारेण तर्पणाद् अर्वाग् वा प्रातर् औपासनानन्तरं वा वैश्वदेवावसाने मनुष्य-यज्ञानन्तरं वा ब्रह्म-यज्ञं कुर्यात् । अत्र स्व-शाखाध्ययनम् एव प्रथमतः कार्यम् । अधीतान्य-वेदश् चेत् तस्य पश्चाद् अध्ययनं ब्रह्म-यज्ञेन कार्यम् । प्रश्नाध्यायासमर्थो यथा-शक्ति क्रमाद् अनुवाकं वा सूक्तं वा साम-वर्गं वा ऽधीयीत । नाधीत-वेदस् तु ब्रह्म-यज्ञे गायत्रीं मूल-मन्त्रं च यथा-शक्ति जपेत् । अन्-अधीत-वेदो ऽशक्तो वा ब्रह्म-यज्ञे पुरुष-सूक्तं होतॄन् वा अथर्व-शिरसा वा जपेत् । अधित-वेदो ऽन्-अधीत-वेदो ऽपि नित्य-प्रश्नानन्तरं वैकल्पिक-पुरुष-सूक्त-होतृ-अथर्व-शिरो जपानन्तरं "नमो ब्रह्मण" इति परिधानीयायाः पूर्वं नित्यं कूश्माण्डानुवाक-चतुष्टयं "अग्निर्मूर्धा दिवः ककुदि"ति छन्दस् सज्ञं संहिता-गतानुवाकं च जपेत् । अत्र बोधायनः । 

> जघनेन गार्ह-पत्यम् उपविश्य औपासनस्य वा अधीहि भो 

इति गार्ह-पत्यम् उक्त्वा प्राणायामैस् त्रिर् आचम्य सावित्रीं सहस्र-कृत्वो ऽऽवर्तयेत् शत-कृत्वो ऽपरिमित-कृत्वो वा दश-वारं वेदादयश् छन्दांसि कूश्माण्डानि चाधीतेति । भुक्तस्य ब्रह्म-यज्ञे ऽन्-अधिकारः । 

[[25]]

अस्पृश्याशौच-दुष्टस्यानध्यायः । अदुष्टस्यापि अ-मेध्य-शव-शूद्रान्त्य-पतितान्तिक-देशे ऽन्-अध्यायः यथाध्यायं अध्यायः पदस्य क्रमस्य वा ऽध्यायः । अन्नाद्य्-अकामो निर्भुजं ब्रूयात् । स्वर्ग-कामः प्रतृण्णम् उभय-कामः उभयम् अन्तरेणेति । ऋग्-वेदारण्यकोक्तेः । अत्र निर्भुज-शब्देन संहिता, प्रतृण्ण-शब्देन पदं उभयम् अन्तरेणेति शब्देन क्रमः उच्यते । उच्चैर् अध्येतव्यम् न तु मनसा । विद्युदाद्य्-अन्-अध्यायेष्व् अप्य् अध्येतव्यम् । अनियत-प्रश्नाध्यायिनः अन्-अध्यायेषु अल्पम् एव अध्ययनं कार्यम् । संहिता-शाखा-काठकारण्यानि वैश्वदेव-मन्त्र--मन्त्र-प्रश्रौ च पठेत् । पुनश् चैवम् इति ब्रह्म-यज्ञे ऽध्ययन-क्रमो बोध्यः । ऋग्-वेदिनां संहिता-ब्राह्मणारण्यकानीति क्रमः । साम-वेदिनां प्रकृति-ऋग्-ग्रन्थोत्तरा-ग्रन्थ-प्रकृत्य्-ऊह-रहस्य-गत-साम-महा-ब्राह्मण-षड्-विंश-साम-विधानार्षेय-देवताध्यायोपनिषत्-संहितोपनिषद्-वंश-ब्राह्मणानीति क्रमः। सायं कालात् प्राग्-एव ब्रह्म-यज्ञः कर्तव्यः । अथावाहित-तीर्थं मन्त्रांश् च स्वात्मनि समाहृत्य तीर्थासन्न-विष्ण्व्-आयतनं गत्वा प्रदक्षिणानि प्रणामांश् च युग्मानि कृत्वा विष्वक्सेनं तत्-तत्-द्वार-पालांश् च प्रणम्यानुज्ञाप्य भगवन्-मन्दिरं प्रविश्य भगवन्तम् अष्टाङ्गेन तत्-तद्-देश-काल-शक्येन मस्तिष्क-सम्पुट-प्रह्वाङ्ग-पञ्चाङ्ग-दण्डाङ्गादिष्व् अन्यतमेन वा प्रणम्य भगवतः पुरस्ताद् दक्षिणतो ऽवस्थाय गुरु-परम्परया परम-गुरुं भगवन्तं शरणम् उपगम्य पावन-मनो-हर-तद्-दर्शनानन्दोपबृंहित-सर्वाङ्गः प्रीति-परिहार-रूप-पाणिः स्तव्यस् तव-प्रिय-वशीकरणानि स्तोत्राणि पठित्वा भगवत्-सेवया ऽऽत्मानं कृतार्थं मन्यमानो यथा-शक्त्य् उपहार-निवेदनं पुष्पादि-प्रदानं च कृत्वा भगवद्-अनुज्ञया क्वचिन् निभृतम् उपविश्य जपादिभिर् भगवन्तम् उपासीत । भगवन्-मन्दिरे च तत्-तच्-छास्त्रोदितान् अपचारान् परिहरेत् । 

[[26]]

ततः श्रीमन् नारायणं पूर्ववत् प्रणम्य विष्वक्सेनादीन् अनुज्ञाप्य भगवन्-मन्दिरान् निर्गत्य स्व-देवाधिष्ठितं स्वाश्रमं गृहं वा गन्तुम् उद्युक्तो ऽभ्युक्षणं जलं सौवर्ण-रजत-ताम्रादि--लोह-मय--मृण्-मय--पात्रेषु दृढेष्व् आदाय संयतात्मा वाग्-यतो गृहम् आगत्य अन्येन जलेन सुप्रक्षालित-पाणि-पादः स्वाचान्तो "वास्तोष्पत" इति सूक्तं जपन् भगवन्-मन्दिरं संमृज्यानुशोध्य आवाहित-तीर्थेन गो-मयेनानुलिप्य "आनो भद्रा" इति सूक्तेन रङ्ग-वल्लीं  निक्षिपेत्। ततः स्वर्णं कुशं वा ऽभ्युक्षणोद-पात्रे निक्षिप्य होम-पूर्वं याग-भूमिम् अ-शेषाणि द्रव्याणि तद्-उचित-स्थानानि च सम्प्रोक्ष्याचामेत् । एवं त्रि-सन्ध्यम् अभ्युक्षणं कुर्यात् । नाप्रोक्षिते यजेत् । न निषिद्ध-पात्रेष्व् अभ्युक्षणम् आहरेत् । (अभिगुप्तम् आहरेत् पाणिना वस्त्रेण च नाहरेत्) शूद्रः कन्यानुपेतो वा नाहरेत् । अ-व्रत--एक-वस्त्रो वा नाहरेत् । न सव्येन पाणिना प्रोक्षयेत् । ततः श्रौत-स्मार्तश् चाग्निः यस्य स-सूत्र-विधिना पूर्वं श्रौतं होमं कृत्वा स्मार्तं होमं कुर्यात् । 

## औपासनानुष्ठान-प्रकारः
…  
अत्र यद्य् अपि परमैकान्तिभिर् [दत्तं हव्यं कव्यं च निरतिशय-प्रीत्या भगवान् शिरसा प्रतिगृह्णाति, तथापि तैः परमैकान्तिभिः भगवत्-पादार]विन्दयोर् एव सर्वं समर्पणीयम् इति निष्कर्षः । एवम् उक्त-प्रकारेणाग्नि-होत्रं कृत्वौपासने ऽपि 

> ओं नमो नारायणाय सूर्याय स्वाहा । 

सायम् "अग्नये स्वाहा" । 

> ओं नमो नारायणायाग्नये स्विष्ट-कृते स्वाहा । 

"प्रजा-पतये स्वाहे"ति वा हुत्वा वनस्-पति-होमादिकं शकल-होमं च कुर्यात् । 

## भगवद्-अभिगमन-प्रकारः
…  

> सोम-सूर्यान्तर-स्थं च गवाश्वत्थाग्नि-मध्य-गम् ।  
भावयेद् भगवद्-विष्णुं गुरु-विप्र-शरीर-गम् ॥

इत्य् उक्त-प्रकारेण गवादिश्व् अन्तस् स्थितं भगवन्तं भावयित्वा वेदाभ्यास-जपाध्ययन-धारण--तद्-अर्थ-विचारण-धर्मादि-शास्त्र-वैदिक-निगम-वेदाङ्गावेक्षण-प्रभृतीनि प्रथम-काल-कर्तव्यानि कर्माणि कृत्वा अभ्यञ्जनालेपन-वास-स्रग्-भूषणादिभिर् अलंकृतस् ताम्बूलेन मुख-शोधनं कृत्वा मङ्गल-द्रव्य-वीक्षणं कृत्वा अन्यान्य् अपि मङ्गल-कर्माण्य् एव कृत्वा 

## अभिगमन-समापन-सात्त्विक-त्यागः

> ओं कृतं च करिष्यामि भगवन्-नित्येन भगवत्-प्रीत्य्-अर्थेन महा-विभूति-चातुरात्म्य-भगवद्-वासुदेव-पादारविन्दार्चनेनाभिगमनेन कर्मणा भगवान् प्रीयतां वासुदेव 

इत्य् अभिगमनं भगवते समर्पयेत् । 

इति श्रीमद्-रामानुज-सिद्धान्त-स्थापनाचार्य-शत-क्रतु-चतुर्-वेदि-श्री-निवासाचार्य-विरचिते पञ्च-काल-क्रिया-दीपे अभिगमन-निरूपणाख्यः 
प्रथमः परिच्छेदः।

[[65]]