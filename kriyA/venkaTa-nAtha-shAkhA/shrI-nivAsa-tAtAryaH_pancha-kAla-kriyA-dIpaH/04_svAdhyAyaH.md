+++
title = "०४ स्वाध्यायः"

+++
## स्वाध्यायार्थ-सङ्कल्पः

अथ स्वाध्यायः 
अथ स्वाध्यायं व्याख्यास्यामः

अह्नश् चतुर्थ-काले सम्प्राप्ते 

> ओं कृतं च करिष्यामि भगवन्-नित्येन भगवत्-प्रीत्य्-अर्थेन महा-विभूति-चातुर्-आत्म्य-भगवद्-वासुदेव-पादारविन्दार्चनेन स्वाध्यायेन भगवत्-कर्मणा भगवन्तम् अर्चयिष्यामि 

इति स्वाध्यायं सङ्कल्प्य 

> ओं भगवतो बलेन भगवतो वीर्येण भगवतस् तेजसा भगवतः कर्मणा भगवन्तं वासुदेवम् अर्चयिष्यामि 

इत्य् अनुसन्धाय स्वागत-वेद-वाक्यार्थ-व्यक्तीकरणाय विदित-स-कल-वेद-तद्-अर्थानां स्व-योग-महिम-साक्षात् कृत-परावर-तत्त्व-याथार्थ्यानां मनु-पराशर-पाराशर्य-शुक-शौनकादीनां महर्षीणां प्रबन्धान् श्रवण-मनन-जपादिभिर् अभ्यसेत् ।

## स्वाध्याय-काल-कर्तव्य-कार्यक्रमः
## भगवत्-प्रीणन-चित्त-रञ्जकेतिहास-पुराण-स्तोत्र-निगमान्त-द्वय-व्यापक-मन्त्रादीनां श्रवण-मनन-प्रवचन-जपादि-विधिः 

उपबृह्म निरपेक्षस्य उपबृंहणीय-वेद-भाग-जप एव युक्तः । तत्रापि साक्षाद् भगवत्-प्रतिपादक एव भागो जप्यः । सङ्ग्रह-रुचीनां महा-मन्त्र-शक्तानां च सर्व-सार-भूत-व्यापक-मन्त्र-जप एव युक्तः । शिष्य-गुरु-स-ब्रह्म-चारि-श्रेयो-ऽर्थिभिर् अन्-असूयिभिर् वीत-रागैस् सह तत्त्व-निर्णयाय वादः स्वाध्याय-काल एव प्रवर्तनीयः । तद् इह भगवत्-प्रीणन-स्व-चित्त-रञ्जकेतिहास-पुराण-स्तोत्र-निगमान्त-द्वय-व्यापकादीनां श्रवण-मनन-प्रवचन-जपादयो वा संवादादयश् च यौगिक-ज्ञान-प्रदीप-स्नेहायमाना विविध-वाचिक-पापोदय-प्रतिबन्धिनश् च सर्वे व्यापाराः यथाधिकारं यथा-सम्भवं यथा-विधि सम्भूय पृथग् भूय वा अनुष्ठेया भवन्ति । शमाद्य्-उपयुक्त-शब्द-परिशीलनं कुर्याद् इति स्वाध्याय-सारः ॥

अथ बन्धु-जन-कार्यम् आत्म-कार्यं गृह-क्षेत्रादि-चिन्तां च कृत्वा

[[151]]

## लोहितायति भास्करे सायं सन्ध्योपासन-विधिः 

लोहितायति भास्करे ग्रामाद् बहिर् नदी-तटाकादि-तीरं गतश् शुचिर् दर्भ-पाणिः पाणी-पादौ च प्रक्षाल्य प्राङ्-मुखः प्रत्यङ्-मुखो वा शुचौ देशे निषण्णस् स्वाचान्तः "सायं सन्ध्याम् उपासिष्ये" इति सङ्कल्प्य आपोहिष्ठादिभिर् मार्जयित्वा "अग्निश्चमामन्युश्चे"त्य् अपः पीत्वा ऽऽआचम्य सुरभि-मत्या आपोहिष्ठीयाभिः "हिरण्य-वर्णाश् शुचयः" "पवमानस् सुवर्जनः" इत्य् अनुवाकाभ्यां च मार्जयित्वा अर्धास्तमिते रवौ प्रत्यङ्-मुखस् तिष्ठन्न्-आसीनो वा प्रणव-व्याहृति-गायत्रीभिर् अभिमन्त्रितम् उदकम् ऊर्ध्वं त्रिर् उत्क्षिप्य प्रायश्चित्तार्घ्यं च दत्त्वा प्रदक्षिणी-कृत्य प्रणव-व्याहृतीभिः परिषिच्य "असाव् आदित्यो ब्रह्मे"ति ध्यायन् आत्मानम् उपलभ्य उपविश्य द्विर् आचम्य केशवादीन् तर्पयित्वा ऽऽचम्य भगवन्तं विष्णुं ध्यायन् गायत्रीं पूर्ववज्-जप्त्वोपस्थाय "इमं मे वरुणे"त्य् आदिभिः पञ्चभिर् ऋग्भिर् नारायणोपनिषदा च वारुणीं सन्ध्याम् उपस्थाय सर्वम् अन्यत् यथा-पूर्वं कुर्यात् ।

ततो भगवद्-अर्चनं पूर्ववद् यथा-शक्ति कृत्वा वैश्व-देव-बलि-हरणम् अतिथि-पूजां च यथा-शक्ति कृत्वा भोजनं च पूर्ववत् कुर्यात् । "ऋतं त्वा सत्येन परिषिञ्जामी"ति परिषेचन-मन्त्र-भेदः । केनचिन् निमित्तेन विलुप्ते ऽपि भोजने प्राणाग्नि-होत्र-मन्त्र-जपं कुर्यात् । ततश् च रात्रि-योग्य-स्वाध्यायं यथा-शक्ति कुर्यात् ॥

ननु 

> प्रदोषे च भुक्त्वा प्रोदकयोश् च  पाण्योर् नाधीयत

इत्य् आपस्तम्ब-वचनात् रात्रौ भुक्त्वा नाधीयीत, अधीत्यैव भुञ्जीत इत्य् अर्थो लभ्यते । तत् कथं भोजनानन्तरम् अध्ययनम् उच्यते इति चेत्, अत्रोत्तरम् प्रदोषे त्रयो-दश्यादि-प्रदोषे नाधीयीत, भुक्त्वा प्रोदकयोश् च पाण्योर् नाधीयीत इत्य् एवार्थ इति । 

> भुक्त्वा ऽऽद्र-पाणिः अम्भो ऽन्तर् 

इति याज्ञ-वल्क्यादि-वचनं 

> भुक्त्वा यावद् आर्द्र-पाणिस् तावन् नाधीयीत 

इति विज्ञानेश्वरेण व्याख्यातम् । 

[[152]]

> न भुक्त-मात्रे नाजीर्णे न वमित्वा न सूतके

इति मनु-वचनं 

> भोजनानन्तरं आर्द्र-पाणिर् नाधीयीत 

इति कवि-वल्लभेन व्याख्यातम् । 

> भुक्त्वा आर्द्र-पाणिर् इत्य् उक्तेः अ-भुक्त्वा आर्द्र-पाणिर् अपि अधीयीत 

इति न्याय-विदो वदन्ति ।

> मित-सन्ध्यस् त्रयो-दश्यां संस्मरन् नात्मनो हितम् ।  
अन्हो ऽष्टांशेन संयुक्तं रात्र्य्-अर्धं मौनम् आचरेत् ॥ 

इति स्मृत्य्-अर्णवे त्रयो-दश्यां तत्-काल-नियत-सावित्री-होमादि-व्यतिरिक्त-दशायां प्रदोषाख्य-काले मौन-विधानात् मन्त्रादिकम् अपि वर्जनीयम् । विष्व्-अयनादिषु तु स्वाध्याय-जप-मन्त्रं निषिध्यते । मन्त्र-जपादिकं तु विधीयते । एवं गुरोस् समारभ्य मन्त्रानुष्ठानम् आचरेत् ।

> अष्टाक्षरं जपेद् विद्वान् अष्ट-सहस्रकम्

इति बोधायनेन अष्टाक्षर-जपस्य नित्यत्वम् उक्तम् ।

## स्वाध्याय-समापन-सात्त्विक-त्यागः

ततो भगवन्-मन्दिरं गत्वा प्रणम्य 

> ओं कृतं च करिष्यामि भगवन्-नित्येन भगवत्-प्रीत्य्-अर्थेन महा-विभूति-चातुर्-आत्म्य-भगवद्-वासुदेव-पादारविन्दार्चनेन स्वाध्यायेन भगवतः कर्मणा भगवान् प्रीयतां वासुदेव 

इति स्वाध्यायं भगवते समर्पयेत्॥

इति श्रीमद्-रामानुज-सिद्धान्त-स्थापनाचार्य-शत-क्रतु-चतुर्-वेद-श्री-निवासाचार्य-विरचिते पञ्च-काल-क्रिया-दीपे स्वाध्याय-निरूपणाख्यश् चतुर्थः परिच्छेदः ॥

[[153]]