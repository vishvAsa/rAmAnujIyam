+++
title = "०६ योग-प्रकरणम्"

+++

## सङ्कल्पादि
सुप्रक्षालित-पाणि-पादस् स्वाचान्तश् शुचौ देशे, प्राङ्म-मुखः, आसीनः त्रिः प्राणानायम्य - 

> कृतञ् च करिष्यामि भगवन् नित्येन भगवत्-प्रीत्य्-अर्थेन महा-विभूति-चतुरात्म्य-भगवद्-वासुदेव-पादारविन्दार्चनेन योगेन भगवत्-कर्मणा भगवन्तं वासुदेवं अर्चयिष्यामि

इति सङ्कल्प्य - 

> भगवतो बलेन भगवतो वीर्येण भगवतस् तेजसा भगवतः कर्मणा भगवतः कर्म करिष्यामि भगवतो वासुदेवस्य

इति बल-मन्त्रम् अनुसन्धाय - 

> भगवान् एव स्व-नियाम्य--स्व-रूप--स्थिति-प्रवृत्ति--स्व-शेषतैक-रसेन मया स्वकीयैश् चोपकरणैस् स्वाराधनैक-प्रयोजनाय परम-पुरुषस् सर्व-शेषी स्व-शेष-भूतम् इदं योगाख्यं, कर्म स्वस्मै स्व-प्रीतये स्वयम् एव कारयति

इति सात्त्विक-त्यागं कृत्वा - 

## अनुसन्धानम्
द्वयम् अनुसन्धाय  
"आखिल-हेय-प्रत्यनीक" इत्य् आदि-प्रातर् अनुसंहित-प्रकारेणानुसन्धाय  
"चतुर्-दश-भुवनात्मक-मण्डम्" इत्य् आरभ्य समग्रं श्री-वैकुण्ठ-गद्यम् अनुसन्दधीत,  
तद्-अ-शक्तौ भगवद्-ध्यान-सोपानं वा ऽनुसन्दधीत।

[[145]]

## अष्टाङ्ग-योग-क्रमः
ततो योगं[^१_१४५] कुर्यात्  
तस्य अङ्गान्य् अष्ट  
तत्-प्रकारः -

[^१_१४५]:

    परमात्म-जीवत्म-स्व-रूपानुसन्धान-पूर्वकं,  
    इन्द्रियाणि वशी-कृत्य  
    मनसः पर-ब्रह्मण्य् एव संयोगः।


- १ यमः - (मनसः, एकत्रैव, अवस्थापकं योगाङ्गम्) एतद्-अङ्गानि पञ्च 
  - १ ब्रह्म-चर्यं(योषित्सु भोग्यता-बुद्धि-युक्तेक्षणादि-रहितत्वम्) 
  - २ अहिंसा  (अ-प्राणि-पीडा) 
  - ३ सत्यं (भयादेर् अ-हेतु-भूतं वाक्यम्) 
  - ४ अ-स्तेयम् (अ-चौर्यम्) 
  - ५ अ-परिग्रहः (निषिद्ध-द्रव्याणाम् अन्-आदानम्) 

- २ नियमः - (योगाभ्यासिनः पुरुषस्य नियामकं योगाङ्गम्) एतद्-अङ्गानि पञ्च 
  - १. सन्तोषः (विषय-त्यागः)  
  - २. शौचम् (अ-भक्ष्य-परिहारानिन्दित-संसर्ग-स्व-धर्म-व्यवस्थानानि) 
  - ३. तपः (उपवासादि) ४.स्वाध्यायः (वेद-वेदान्त-तद्-अङ्गावलोकनादिः) 
  - ५.प्रणिधानं (पर-ब्रह्मणि चित्तासक्तिः)

३ आसनम्-  
भगवत्-सन्निधौ, अन्यत्र वा,  
विविक्ते, गो-मयेनोपलिप्ते शुचौ देशे  
दर्भानास्तीर्य दार्व्-आसनं निधाय  
तद्-उपर्य् अजिनं,  
तद्-उपरि वस्त्रं निधाय  
प्राङ्-मुख उपविश्य  
स्वस्तिक-गो-मुख-बद्ध--पद्म-वीर-सिंह-भद्र-मुक्त-मयूराद्य्-आसनेषु  
स्वाभिमतेन केनचिद् आसनेन स्थित्वा  
गुरून् भगवन्तं च प्रणम्य  
भूत-शुद्धिं कृत्वा  
काय-शिरो-ग्रीवा-सक्थि-वक्ष-स्थलानि समानि कृत्वा  
दृशौ नासाग्र-न्यस्ते विनिमीलित-लक्षणे कृत्वा  
तालु-तल-स्थां जिह्वां दशनावलेर् अन्तरे ओष्ठ-पुटाव् ईषल्-लग्नौ च कृत्वा  
ऊरु-मध्य-प्रदेशयोर् बाहु-कूर्परौ धृत्वा  
दक्षिणोत्तरौ पाणी-कृत्वा  
योग-पट्टेनाखिलं विग्रहं सन्धार्य  
अपान-देशं निरुध्योर्ध्वं तं एव विकास्यैवम् अवस्थानम्।

४ प्राणायामः[^१_१४६]  
स च, रेचक-पूरक-कुम्भकावस्था-त्रय-समाश्रितः,  

तत्र **रेचको** नाम, कनिष्ठानामिकाभ्यां वाम-नासिकां रुद्ध्वा  
नेत्रे सम्यङ् निमील्य  
दक्षिण-नासया(उच्छ्वासेन मुख-नासाभ्यां बहिर् निर्गच्छत्) प्राण-वायु-बहिर् विसर्जनं;  

**पूरको** नाम, अङ्गुष्ठेन दक्षिण-नासिकां सम्यग् रुद्ध्वा वाम-नासयान्तरे बाह्य-वायु-पूरणं

**कुम्भको** नाम, अङ्गुलीभिस् ताभिर् एव नासिका-द्वयं रुद्ध्वा - ओष्ठाभ्यां, अन्यं रुद्ध्वा  
प्राण-वायु-बाह्य-वाय्वोर् युगपद्-बन्धनम्।  
एते त्रयो ऽपि *मात्रा-भेदाद्[^१_१४७] उत्तम-मध्यमाधमा भवन्ति।  
तत्रोत्तमः षट्-त्रिंशन्-मात्रकः।  
मध्यमः चतुर्-विंशति-मात्रकः।  
अधमः द्वादश-मात्रकः।  
अत्रैव कुम्भकावस्थायां, मूल-मन्त्रस्य पञ्चविंशत्य् अभ्यस्तस्य मनसोच्चारणम्।

[^१_१४६]: प्राणः = स्व-देहोत्पन्न-वायुः।  
आयामः = तन्-निरोधः।

[^१_१४७]: स शीघ्रेण विलम्बेन जानुं प्रदक्षिणी-कृत्य, आङ्गुली-स्फोटनं यावत्-कालेन कुर्यात् तावान् कालः

[[146]]

५ प्रत्याहारः - शब्दादि-विषयेषु सञ्चारिभिः, चक्षुरादिभिस् सह, तेभ्यो विषयेभ्यः मनस् समाकर्षणम्।

६ धारणा -  
प्रसन्न-वदने पुण्डरीक-दलामलायतेक्षणे,  
सुकुमार-कपोले,  
सुविस्तीर्ण-ललाट-फलकोज्ज्वले,  
सम-कर्णान्त-विन्यस्त-चारु-कुण्डल-भूषणे,  
उल्लासातिशय-मनो-ज्ञ-भ्रूलते,  
प्रवालातिशाय्य्-अधर-बिम्बे,  
शङ्खाभिराम-कण्ठे,  
शङ्ख-चक्र-गदाऽब्ज-केयूर-कटकादि-विभूषितात्युज्ज्वल-चतुर्-बाहौ  
अतिकोमल-दिव्य-रेखालङ्कृता-ताम्र-कर-तले,  
दिव्याङ्गुलीयक-विराजितातिकोमल-दिव्य-नखावली-विराजितातिरक्ताङ्गुलीभिर् अलङ्कृते,  
सुविस्तीर्ण--श्री-वत्स--कौस्तुभ-मुक्ताहार--वन-माला--लक्ष्मी-परिष्कृत--वक्षसि,  
वलि-त्रि-भङ्गिना निमग्न-नाभिना  
दिव्य-मुक्ता-दामोदर-बन्धन-काञ्चि-गुणादिनोदरेण विराजमाने,  
कदली-प्रकाण्ड-रुचिर-समस्थितोरु-युग्मे,  
मणि-दर्पणायमान-जङ्घा-युग्मे, 
तत्-क्षणोन्मीलित-पुण्डरीक-सदृश-शङ्ख-चक्रादि-रेखा-लाञ्छित-चरण-युगले,  
अतिमनो-हर-किरीट-मकुट-चूडावतंसे,  
विमल-पिताम्बरे,  
युगपद्-उदित-सूर्य-सहस्र-तेजसि,  
शुद्ध-सत्व-मये,  
श्रियः पत्यौ नारायणे पर-ब्रह्मणि,  
आत्म-मानसस्याचञ्चलत्वेन स्थापनम्।

७ ध्यानं -  
धारणासिद्धास्त्र-भूषणादि-विशिष्ट-दिव्य-मङ्गल-विग्रह-विषयिणि  
विजातीय-प्रत्ययानन्तरिता स्मृति-सन्ततिः।

८ समाधिः -  
पूर्वोक्तास्त्र-भूषणादि-विशिष्ट-दिव्य-मङ्गल-विग्रहवत एव भगवतः,  
नाम-रूपापक्षय-विनाशादि-राहित्येन स्व-रूप-ध्यानम्।

एवं कर्तुम् अ-शक्तः  
अर्चिरादि-मार्गेण श्री-वैकुण्ठ-गति-प्रकारं चिन्तयेत्।

[[147]]

## वैकुण्ठ-गति-चिन्तन-प्रकारः

अशेष-चिद्-अचिद्-वस्तु-शेषी-भूतः, परम-कारुणिकः, श्रियः पतिः,  
अन्-आदि-कालम् आरभ्य संसार-सागर-निमग्नान् चेतनान् उद्दिधीर्षुः,  
अज्ञात-यादृच्छिक-अनुषङ्गिक-प्रासङ्गिक--सामान्य-बुद्धि-मूल-- सुकृत-विशेष-व्याजेन  
तान् जायमानता-दशायाम् एव, विशेषतः कटाक्ष्य  
अ-द्वेषाभिमुख्य-सात्त्विक-सम्भाषणादीन्य् उत्पाद्य,  
सदाचार्यानुग्रह-लब्ध-ज्ञानान् कृत्वा,  
तन्-मुखेन स्वस्मिन् भर-समर्पणं **कारयित्वा**,  

शरीर-पात-सङ्कल्पित-समये प्राप्ते  
सुहृत्सु सुकृतं, द्विषत्सु दुष्कृतं **चारोप्य**,  
देहावसान-समये काष्ठ-पाषाण-सन्निभान्  
केवलं स्वीयया दययैव प्रबोध्य,  
अप्रच्युत-पूर्व-संस्कार-मनो-रथान् कृत्वा,  
ब्रह्म-रुद्रेन्द्रादीनाम् इव यम-किङ्कर-नैरपेक्ष्येण  
स्वयम् एवोत्क्रमण-**निमित्ती-भूय**  
प्रशस्ताप्रशस्त-नियम-राहित्येन  
तत्-कालोपस्थितं यं कञ्चन शरीर-विश्लेष-निमित्तम् उत्पाद्य,  

[[148]]  
वाक्-पाणि-पाद-पायूपस्थाख्य-कर्मेन्द्रियाणि,  
घ्राण-रसना-चक्षुस्-त्वक्-छोत्राख्य-ज्ञानेन्द्रियाणि च मनसि **संयोज्य**,  
तादृशं मनः प्राण-वायुना संयोज्य;  
इन्द्रिय-मनस्-सयुक्तं प्राण-वायुं जीवात्मना संयोज्य,  

एकादशेन्द्रिय-प्राण-संयुक्तं जीवं  
त्रि-स्थूण-क्षोभ-दशायां[^१_१४९] स्थूल-देह-मथनोद्भूतैस् सूक्ष्म-पञ्च-भूतैस् संयोज्य,  
एवं, इन्द्रिय-प्राण-भूत-सूक्ष्म-संयुक्तं जीवं, निसर्ग-सौहार्दे, हार्दे, स्वस्मिन् विश्रमय्य  
एवं, स्थूल-शरीरात्, विद्वद्--अ-विद्वत् साधारणं, उत्क्रान्ति-क्रमं गमयित्वा  

अन्-अन्तरं स्वर्ग-नरकादि-लोकान्तर-मार्ग-द्वार-भूतेषु शत-सङ्ख्याक-नाडी-विशेषेषु यथा न गच्छेत्  
तथा तेभ्यो निवर्त्य,  
अर्चिरादि-मार्ग-द्वार-भूतायां शताधिकायां  
सुषुम्नेति, ब्रह्म-नाडीति, मूर्धन्य-नाडीति च आख्यातायां हृदय-मध्य-नाड्यां  
पाणेन्द्रिय-संयुक्त-सूक्ष्म-शरीरेण सह प्रवेश्य  
पद्म-कोश-स्तन+++(??)+++--कदली-पुष्प--दृष्टान्त-दर्शितस्य +अवलम्बमान-हृत्-पुण्डरीकस्य मध्ये  
सूक्ष्म-सुषिरात् उपर्य् आरोह्य,  

एकादश-द्वार[^२_१४९]-सहित-ब्रह्म-पुराख्य-स्थूल-शरीरे  
ब्रह्म-रन्ध्राख्य-प्रधान-द्वारम् उद्घाट्य,  
तन्-मार्गेण मुमुक्षुं **प्रस्थाप्य**,  

नाडीभिस् सह शृङ्खला-बन्ध-न्यायेन स्यूतान् सूक्ष्म-सूर्य-किरणान् अवलम्बय्य,  
मुग्ध-वचनाभ्यसन-प्रवृत्त--बालकोपलालक-सार्वभौम-न्यायेन मुमुक्षुं स-स्नेहं करेणादाय,  
पुनस् संसार--हेतु-भूत--कर्म-वासना-रूप--निश्रेणिकान् निवर्त्य  
देव-यान-मार्गं प्रापय्य  
तन्-मार्गे, "अर्चिर्" इति [^१_१५०], "अहर्" इति, "शुक्ल-पक्ष" इति, "उत्तरायणम्" इति, "संवत्सर" इति, "वायुर्" इति, "आदित्य" इति, "चन्द्र" इति, "वैद्युत" इति,  
"अ-मानव-संज्ञकस्यास्य सह-कारिणो वरुणेन्द्र-प्रजापतयः" इति च नाम्ना प्रसिद्धैः,  
प्रत्युद्गमन-पूर्वकं स-बहु-मानं स्व-स्व-सीमा-पर्यन्तं मार्ग-प्रवर्तनार्थम् अनुव्रजद्भिः, 

[^१_१४९]:     
    
    त्रि-स्थूणम् = मुदुगिल् वंशम् एन्ऱुम् पेर् उडैय  
    प्रधानम् आन एलुम्बु मून्ऱै।  
    क्षोभदशायां = कडैगिऱदशैयिल्।

[^२_१४९]: नव-रन्ध्राणि, नाभिः, शिर-स्थित-ब्रह्म-रन्ध्रं च

[[149]]

अतिवाहिकैस् सह स्वयं प्रधानस् सन्,  
क्रमेण गमयित्वा  
तत्-तत्-सीमान्तेषु भगवच्-छास्त्रोक्त-तत्-तद्-भोगान् अनुभाव्यक्एवम् अर्चिर् आदि-मार्गेण प्रकृति-मण्डलाद् ऊर्ध्व-देशावस्थितं, चिराद् दिदृक्षितम् अवैष्णवानाम् अप्राप्यं श्री-वैकुण्ठाख्यं दिव्य-लोकं गमयित्वा, तत्-सीम्नि प्रवहन्त्याः, अ-प्राकृत-सलिलायाः, विरजा-नद्याः, अर्वाक्-तीरे, भक्ति-प्रपत्ति-वशी-कृतस्य स्व-स्व-सङ्कल्पेन स्थापितं, गति-मात्रार्थम् अनुवर्तमानं सूक्ष्म-शरीरं विसर्ज्य -  शरीरं विनैव सङ्कल्प-मात्राद् एव विरजायाः, उत्तर-तीरं प्रापय्य - अ-प्राकृत-शरीरं प्रदाय - ऐरम्-मदीयाख्य-सरः पर्यन्तं गमयित्वा -  अन्-अन्तरं सोम-सवन-संज्ञकाश्वत्थ-समीपं प्रापय्य - तत्र, शतं माला-हस्ताः शतम् अञ्जन-हस्ताः, शतं चूर्ण-हस्ताः, शतं वासो-हस्ताः, शतं पण-हस्ताः, एवं रीत्या पञ्च-शत-सङ्ख्याप्सरोभिः शतं शतं सङ्घी-भूय-समागच्छन्तीभिः प्रत्युद्गमय्य - ब्रह्मालङ्कारैर् अलङ्कार्य - ततः, तिल्य-नामक-वृक्ष-समीपं गमयित्वा, तत्र, श्री-वैकुण्ठ-नाथस्य दिव्य-गन्धं प्रवेश्य - सा लज्जाख्य-स्थान-समीपं गमयित्वा, तत्र श्री-वैकुण्ठ-नाथस्य दिव्य-रसं प्रवेश्य - अ-पराजिताख्यायतन-समीपं गमयित्वा, तत्र श्री-वैकुण्ठ-नाथस्य दिव्य-तेजः प्रवेश्य - ततो नित्य-सूरिभिः प्रत्युद्गमय्य - महा-गो-पुर-द्वार-समीपं गमयित्वा - तत्रत्य, इन्द्र-प्रजापत्य्-आख्य-द्वार-पालाभ्यां, दिव्य-द्वारक-वाटातिक्रमण-पूर्वकं श्री-वैकुण्ठ-नगरं प्रवेशयेत्, अ-प्राकृतैः राजोपचारैर् अर्चयित्वा, राज-वीथी-गमन-समये, तत्रत्यास् सूरयः स्व-स्व-गृहेषु मुक्तम् आनीय यथोचितं पादौ प्रक्षालयेयुः। 

[^१_१५०]: विदुषां, अतिवाहे (गच्छतां, मार्ग-प्रवर्तने) परम-पुरुषेण नियुक्ता अतिवाहिकाः देवता-विशेषा एते ऽर्चिरादयः

[[150]]

देशान्तर-गत-पुत्र-सन्दर्शन-जनितानन्दवत्यो मातर इव श्री-भूमि-नीला-देव्यो ऽपि, एतद्-दर्शन-जनित-प्रीत्य्-अतिशयात्, शरत्-काल-परिपूर्ण-चन्द्र-मण्डल-सदृश-दिव्यासन-शालिन्यः, स्वीय-परिचारिका-सहिताः, स्व-परम-धन-भूत-भगवत्-पादुका-युगल, दिव्य-चूर्ण-पूर्ण-कुम्भ-मङ्गल-दीपादि-सत्-करणोपकरणैस् सह प्रत्युद्गच्छेयुः। सर्वेश्वरो भगवान् श्रियः पतिर् अपि, एतं मुक्तं प्रत्युद्गम्य हिरण्मय-दिव्य-विमान-समीपं गमयेत्। तत्र ब्रह्म-यशांसि एनं प्रनिशेयुः। ततो मुक्तः, निरवधिक-परमानन्द-नित्य-मुक्त-स-सेवितं सर्वेश्वराधिष्ठितम्, आनन्दमय-मण्टपम् आसाद्य तत्रत्यैः, कुमुदादि-दिव्य-पार्षदैः चणादि-द्वार-पालकैश् च स-स्नेह-बहु-मानम् आलोकितः, विष्वक्सेन-नियुक्तेन आस्थान-निर्वाहकेनाहूतः पदे पदे प्रणमन् उत्तिष्ठन् प्रणमंश् च मण्डप-मुख-भागम् आरुह्य, तत्र सुमेरु-सदृशं विग्रहं त्रयीम् अयं दिव्य-दम्पति-मणि-दर्पणायमानं भगवद्-अभिमुखम् अवतिष्ठमानं गरुत्मन्तं पादयोः प्रणम्य, मण्टप-मध्ये भगवद्-गुणेष्व् ऐकैकश्यात् स्वैस् स्वैर् अनुसन्धीयमानम् एवम् एव गुणं सर्वाधिकं प्रतिपादयतां वाद-विवादम् अपि विरचयतां भगवद्-गुण-गण-वर्णनैक-प्रणयिनां नित्य-सूरीणां पङ्क्ति-बद्धां गोष्ठीं मध्येन प्रविश्य, चिराभिलषितस्य भगवद्-अन्तरङ्ग-जन-संवाद-स-मनो-रथस्य सम्पत्त्या कृतार्थः, ततो दिव्य-परिजन-परिच्छदाभरणायुध-देवताः स्व-साधारण-लक्षण-विशिष्ट-विग्रहैः यथा-स्थानं भगवन्तं परिचरन्तीस् संसेव्य, समभिवृद्ध-सर्व-विध-कैङ्कर्य-मनो-रथः, शेष-पर्यङ्क-समीपं गत्वा, तत्र सुमुखेन भगवता विरचितायाः कृषेस् स-फलतया पूर्ण-मनो-रथान् सन्तुष्टास्तरङ्गान् स्वाचार्यान् कृत-ज्ञता-प्रकाशन-पूर्वकं प्रणम्य, दिव्य-पर्यङ्क-समीपम् उपसृत्य, तत्र दिव्य-सिंहासने अष्ट-दल-दिव्य-पद्मस्याष्टसु दलेषु प्राग्-आदि-क्रमेण विमलादीर् अष्टौ, कर्णिका-पूर्व-भागे अनुग्रहां च संसेव्य -

[[151]]

तत्-तत्-पद्म-मध्ये कर्णिकोपरि दिव्य-योग-पर्यङ्के सहस्र-फणा-मणि-शोभितम् अन्-अन्तं नाग-राजं सेव्य - अन्-अन्त-भोगिनि, शेष-शेषाशनादि-सर्वं परिजनं भगवतस् तद्-अवस्थोचित-परिचर्यायाम् आज्ञापयन्त्या, शील-रूप-गुण-विलासादिभिर् आत्मानुरूपया श्रिया सहासीनं, पुण्डरीक-दलामलाय तेक्षणं, दिव्यायुध-दिव्य-भूषणैर् भूषितम् आकुङ्चित-दक्षिण-पादं, प्रसारित-वाम-पादं, दक्षिण-जानु-न्यस्त-प्रसारित-दक्षिण-भुजं, नाग-भोगे विन्यस्त-वाम-भुजं, भूम्या नीलया च संसेवितं, निरतिशय-भोग्यं, वासु-देवाख्यं श्री-वैकुण्ठ-नाथ-संसेव्य ततो दिव्य-भूषण-दिव्यायुध-भूषितान् तदीयान् अवयवान् प्रत्येकशो ऽनुभूय - ततः, श्री-शठकोपाख्य-पादुका-निवेश-स्थान-भूत-पाद-पीठ-पर्यन्तं गत्वा - अत्यन्त-साध्व्-अविनयावनतो भूत्वा पुनः पुनः प्रणम्य - माम् ऐकान्तिकान्त्यन्तिक-परिचर्याकरणाय स्वीकरुष्वेति याचमानः, ततो भगवता स्वयम् एवात्म-सञ्जीव-सेनावलोकनेनावलोक्य, समस्त-क्लेशाप-हीन-निरतिशय-सुखावहेनात्मीय-श्रीमत्-पादारविन्द-युगलेन शिरस्य् अलङ्कृतः, भागवत-कैङ्कर्य-भगवत्-कैङ्कर्य-साम्राज्य-योग्यतां प्रापितः, अमृत-सागरान्तर्-निमग्न-सर्वावयव इवानन्द-निर्भरस् तत्-पादारविन्द-युगलम् एवावलम्ब्य तत्-पर्यङ्कम् आरुह्य - अङ्कागत-कुमार-न्यायेन भगवता ऽनुमोदितो भगवतस् सहज-सौहार्देनापहत-पाप्मत्वादि-रूप-गुणाष्टकाविर्भावं प्राप्तस् समुक्तः, भगवता स्वस्य दिव्य-चरित्राणि, एतन्-मुखाच् छ्रोतव्यानीत्य् अभिसन्दधता "को ऽसि" इति पृष्टः, नित्य-संसार्य्-अवस्थातो नित्य-सूर्यवस्थां प्रापयितुर् भगवतो ऽप्रतीकार-महोपकारं स्मृत्वा वक्ष्यमाण-प्रकारेणोत्तराणि विज्ञापयेत् :- 

[[152]]

> अन्-आदि-कालं संसारार्णवे सम्यङ् मग्नस् त्वद्-दान-भूतो ऽहम्,इदानीं भवतो दिव्यात्म-स्व-रूपानुभव-रूपार्णवे मग्नो ऽस्मि - मदीय-स्व-रूपं सर्व-जगद्-आत्म-भूत-भवत्-स्व-रूपाधीनं, मदीय-प्रवृत्ति-निवृत्ती भवत् सङ्कल्पाधीने, मदीयो भोगः भवद्-भोगाधीन इति चाज्ञासिषं - मकार-विवरण-प्रतिपादित-निरुपाधिक-भवद्-दास्ये नित्यं स्थित्वा स्व-रूप-प्राप्तेषु त्वत्-कैङ्कर्येषु नित्य-सूरिवद् अ-प्रतिहत-स्वातन्त्र्यं प्राप्तवान् अस्मि - सर्वाणि जगन्ति,अहञ् च, त्वत्-कैङ्कर्योप-करणानीतीदानीम् अवागच्छम्, - सर्वात्मनाम् ऐश्वर्य-कैवल्यानुभव-रसाः मदीय-त्वद्-अनुभव-रस-लेशेनापि यथा न सदृशास् तथा नाम महनीयम् अपर्याप्तं भवद्-अनुभवम् उपलभ्य भोक्ता भोग्यं चाहम् इदानीम् आसं, “यतो वाचो निवर्तन्त" इत्य् उक्त-रीत्या श्रुतिभिर् अपि वर्णयितुम् अशक्यान् भवतो गुणान् समग्रम् अनुसन्धातुम् उपश्लोकयितुं च समर्थः कृतो ऽस्मि - इतः परं त्वम् एव मया पुनर् आवृत्ति-रहितम् अ-विश्रान्तं कैङ्कर्यं कारय

इति, एवं विज्ञापयति मुक्ते तच् छ्रुत्वा, श्रियः पतिः अ-विमुक्तस् तस्य पान-रस-मुग्ध-शिशु-प्रथम-जल्पितं श्रुत्वेव परमानन्द-निर्भरायाः "जगत्-समस्तं यद्-अपाङ्ग-संश्रयं" "यस्यावीक्ष्य मुखं" "यद्-भ्रू-विभ्रम-भेदतः" इत्य् उक्त-वैभव-शालिन्याः, अ-खिल-जगन्-मातुश् श्रीयो-मुखं साभिप्रायं वीक्ष्य, एकाभिप्रायया तया सह मुक्तं कटाक्षयित्वा, तया सह, तं, अन्-अवधिक-कृपया ऽनुगृह्णाति। एवं, परम-शेषिणोर् भगवतोर् दिव्य-दम्पत्योः कृपां प्राप्तस् समुक्तः, पर-भक्ति--पर-ज्ञान--परम-भक्ति-युक्तः, परिपूर्णोत्तरावधि-रहित-विशदतमानन्य-प्रयोजनानवधिक-प्रिय-भगवद्-अनुभव-जनित, निरतिशय-प्रीति-परीवाह-भूत-कैङ्कर्यैक-मनो-रथः, ऐकान्तिकात्यन्तिक-नित्य-किङ्करः, सर्व-देश-सर्व-काल-सर्वावस्थासु सर्व-विध-कैङ्कर्याणि सर्व-विध-शरीरैर् अनुभूय, अन्-अवधिकातिशयानन्द-महार्णव-निमग्नो भवति।

[[153]]

इत्य् उक्त-मुक्त-निरतिशय-दशां यथा-शक्ति, यथा-मनो-रथम् अनुसन्दधान एव सुखम् आसीनो निद्रा-समागम-पर्यन्तं भगवद्-ध्यान-रसास्वादेन स्वात्मानं कृतार्थयन् आसीत।

ततो निद्रा-प्रसक्तौ, पृथिवीम् आरभ्य प्रकृति-पर्यन्तानि तत्त्वानि भगवद्-आराधनारम्भोक्त-रीत्या स्व-स्व-कारेण संहृत्य - प्रकृतिं तमस्य् उपसंहृत्य, तमो जीव उपसंहृत्य, जीवं परमात्मन्य् उपसंहृत्य - विविध-व्यापार-निरतस्य भगवत्-कैङ्कर्योपकरण-भूतस्येन्द्रिय-वर्गस्य विश्रान्त्य्-अर्थं स्वयम् उपनतान् निद्रां अनिवारयन्।

योगाद् उस्थितः 

> भगवान् एव स्व-नियाम्य--स्व-रूप--स्थिति-प्रवृत्ति--स्व-शेषतैक-रसेन मया स्वकीयैश् चोपकरणैस् स्वाराधनैक-प्रयोजनाय परम-पुरुषस् सर्व-शेषी स्व-शेष-भूतम् इदं पूर्व-रात्र-योगाख्यं कर्म स्वस्मै स्व-प्रीतये स्वयम् एव कारितवान्

इति सात्त्विक-त्यागं कृत्वा - 

निद्रां च करिष्यमाण-कैङ्कर्योपकरण-इन्द्रिय-वर्ग-विश्रान्ति-निमित्ततया कैङ्कर्यत्वेनानुसन्धाय - 

शयन-विधिः।

संशुद्ध-शुष्क-पादः शास्त्रोक्त-प्रकारेण समुचिते स्थाने,शास्त्रीये शयनीये, शुद्धत्वानग्नत्वादिनि यम-युक्तः, प्रासाद-खट्वा-पर्यङ्क-न्यायेन[^१_१५४] नाडी-पुरी-तद्-ब्रह्मसु, स्वात्मनश् शयनम् अनुसन्धाय -

[^१_१५४]:     
    
    नाडी, प्रासाद-स्थानीयं - पुरीतत्, खट्वा-स्थानीयं - ब्रह्मा तु, पर्यङ्क-स्थानीयं अतो ब्रह्मैव साक्षात् सुषुप्ति-स्थानम्।

[[154]]

लक्ष्मी-परिष्वङ्ग-व्यञ्जकेन माधव-शब्देन 

> क्षीर-सागर-तरङ्ग-सीकरासार-तारकित-चारु-मूर्तये।  
भोगि-भोग-शयनीय-शायिने माधवाय मधु-विद्विषे नमः 

इति श्लोकेन च भगवन्तं कीर्तयन्, परमात्मनि स्वस्य परिष्वङ्ग-विशेषं च परामृश्य स्वराध्यस्य भगवतश् चरणारविन्दयोर् विन्यस्त-शिरस्कः, तम् एव माधवं हृदये ध्यायन् कीर्तयंश् च सुखं शयीत - 

शून्य-गृहे, वृक्ष-मूले, चतुष्-पथे, देवालये, शर्करा-लोष्ट-पांसुषु, दीक्षां विना दर्भेषु, मृग-चर्मणि वा, धान्य-गो-देव-विप्र-गुरूणाम् अवस्थान-स्थानाद् उन्नत-स्थले च न शयीत - स्व-गृहे प्राक्-छिराः, पथि प्रत्यक्-छिराः, श्वशुरस्यान्यस्य वा गृहे दक्षिणा शिराः शयीत - कदापि नोदक्-छिरास् स्वपेत् - न नग्नः, नार्द्र-वासाः, स्वपेत् - अ-विशालायां, निम्नोन्नतायां, मलिनायां, सूक्ष्म-जन्तु-प्रचुरायां वा शय्यायां, न स्वपेत् -  रात्रौ याम-चतुष्टये मध्य-याम-द्वय एव निद्राम् अनुभवेत् - 

सन्तानार्थतया, भगवत्-कैङ्कर्य-बुद्ध्या - सुवस्त्र-वेष-धरया, दयितया, अ-रोगया, शुद्ध-चित्तया, धर्म-पत्न्या सह, अ-निषिद्ध-दिनेषु संविशेत् -  षष्ठ्य्-अष्टम्य्-एकादशी-द्वादशी-चतुर्दश्य्-अमावास्या-पूर्णिमा-तिथिषु, सङ्क्रान्ति-व्यतीपात-श्राद्धोपवास-दिनेषु, बुध-वारे,अश्विन्य्-आश्लेषा-मखा-मूला-स्वाती-ज्येष्ठा-पूर्व-त्रय-जन्म-नक्षत्रेषु, निमन्त्रण-दिने, मन्व्-आदिषु, युगादिषु, स्त्री-रजो-दर्शन-प्रभृति-दिन-चतुष्टये च स्त्री-सङ्गमं वर्जयेत् -  अ-जात-पुत्रां
पत्नीं ऋतु-काले[^१_१५५], अ-निषिद्धायां रात्रौ अ-प्रार्थितोप्य् उपेयात् - अन्य-रात्रौ तु प्रार्थित एवोपेयात् - एकस्यान् निश्य् एक-दैव-स्त्रियं गच्छेत् न द्विस् त्रिर् वा -

[^१_१५५]: रजो-दर्शन-प्रभृति-षोडशाहोरात्रात्मकः कालो गर्भ-ग्रहण-समर्थो भवति[[??]]

[[155]]

अष्ट-मासाद् ऊर्ध्वं गर्भिणीन् न गच्छेत् - व्यवायावधि स्त्रीया सह संविशेत् - ततः पृथग् एव शयीत - ऋतु-काले सङ्गमे, यज्ञ-सूत्रम् उपवीतम् एव - अनृतौ तु, पृष्ठ-भागतो निवीतम् एव कृत्वा स्त्रीयं गच्छेत् - ऋताव् उपेयाद् यद्य् उभयोस् स्नानम्, अ-नृतौ तु  मूत्रोक्त-द्वि-गुण-शौचम् आचरेत् - पृथग्-वस्त्रं चोभाव् अपि धारयेतां - मिथुनी-भूय शौचं प्रति न विलम्बेत।

यदा यदा निद्रा-विच्छेदः, तदा तदा भगवन्तं ध्यायेत् - पुनर् आनिद्रागमात् तानि नामानि कीर्तयेच् च - निद्रा-समये दुः-स्वप्न-दर्शने, पादौ हस्तौ प्रक्षाल्य, द्विर्र् आचम्य, भगवन्तं प्रणम्य, तन्-नामानि सङ्कीर्तयेत् - 

[[156]]