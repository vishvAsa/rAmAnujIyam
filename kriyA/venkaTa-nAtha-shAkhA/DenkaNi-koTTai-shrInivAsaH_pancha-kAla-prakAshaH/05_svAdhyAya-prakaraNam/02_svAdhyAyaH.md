+++
title = "०२ स्वाध्यायः"

+++
चतुर्-मुख-प्रसाद-विदित--सकल-वेद-तद्-उपबृह्मणार्थेन  
स्व-योग-महिम--साक्षात्-कृत--परावर-तत्त्व--याथात्म्येन  
वाल्मीकि-महर्षिणा लोकानुग्रहाय प्रणीतं  
"वेदः प्राचेतसाद् आसीत्" इत्य्-आदिना सर्वाभ्युपगत-वेदापर-पर्याय-महिमानं,  
“मध्याह्ने स्त्री-प्रसङ्गतः” इत्य् उक्त-रीत्या स्वाध्याय-काले,  
अवश्य-पठनीयतया सङ्गृहीतं श्रीमद्-रामायणाख्यम् इतिहासं  
शरणागति-सार-भूतं सार्थम् अनुसन्दधीत। 

अर्थानुसन्धानाशक्तौ श्रीमद्-रामायण-ग्रन्थ-मूल-मात्र-पारायणं कुर्यात्।  

तथा मनु-पराशर-व्यास-शुक-शौनकादि-परम-ऋषि-प्रणीत--  
भगवत्-प्रीणन--स्व-चित्त-रञ्जकेतिहास-पुराण-परिशीलनं कुर्यात्।  


उपबृह्माण-निरपेक्षाधिकारी वेद-भागम् एव चिन्तयेत्।  
तत्रापि साक्षात् भगवत्-प्रतिपादक-भागम् एव चिन्तयेत्।

तथा वेदान्त-द्वय-व्याख्यान-सापेक्षाधिकारी व्याख्यानेन सह,  
तन्-निरपेक्षाधिकारी-मूल-मन्त्रं च चिन्तयेत्।  
श्रीमद्-भाष्य--भगवद्-गीता--तद्-भाष्य--  
श्रीमद्-रहस्य-त्रय-सार--  
स्व-योग-महिम--साक्षात्-कृत--  
निगमान्त-श्रीमत्-पराङ्कुश-परमाचार्य-प्रणीत--द्रामिड-गाथा-सहस्र-संहिता--  
तद्-व्याख्यान-परिशीलनं,  

अन्-असूयुभ्यः, परावर-तत्व-निर्णयाभिलाषिभ्यः, वीत-रागेभ्यः, प्रश्रितेभ्यः स्व-शिष्येभ्यः  
निगमान्त-तद्-व्याख्यान-प्रवचनादिकं कुर्यात्।  

परिपूर्ण-ज्ञान-उपबृह्मण-निरपेक्षाधिकारी  
भगवत्-प्राप्ति--तद्-उपाय-प्रतिपादक-द्वादशाक्षर--षड्-अक्षर--द्वय--मूल-मन्त्रादि-भगवन्-मन्त्र-जपं कुर्यात्।  

तद्-अशक्तौ, सर्व-काल-कीर्तनीयानि भगवन्-नामानि सङ्कीर्तयेत्। 

अन्-अध्याय-दिनेषु वेदाभ्यास-निषेधात्  
स्मृतीतिहास-पुराण-पठन-मन्त्र-जपादिकं कुर्यात्।  
आशौच-दिने तेषाम् अपि निषेधात्  
भगवन्-नाम-कीर्तनं कुर्यात्।+++(5)+++

[[138]]

तद् एवं, यथाधिकारं, यथा-सम्भवं,  
सम्भूय वा पृथग् वा  
भगवत्-प्रीणन--स्व-चित्त-रञ्जक--यौगिक-ज्ञान-प्रदीप-स्नेहायमान--  
वाचिक-पापोदय-प्रतिबन्धक--इतिहास-पुराण--भगवत्-स्तोत्र--  
निगमान्त--द्वय--तद्-व्याख्यान-ग्रन्थ--श्रवण-मनन-प्रवचन--  
सत्-संवाद--व्यापक-मन्त्र-जपादयः, अनुष्ठेयाः।  
